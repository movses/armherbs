<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Գիհի։ Հայկական տարանուններ՝  ակռի, արոտակ, արտուճ, գենի, գի, հարար, ձխնի, մատիտածառ, ցրդենի</title>
    <link href="herbs/style.css" rel="stylesheet" />
    <link rel="icon" href="img/favicon.ico" type="image/x-icon">

    <meta itemprop="name" content="Գիհի թփի բուժական Նշանակությունը">
    <meta property = "og:title" content = "Գիհի թփի բուժական Նշանակությունը" />


    <meta name = "description" content ="Ավիցեննան դեղաբույսը հիմնականում խառնուրդների ձևով օգտագործել է ջերմային վիճակի հետ կապված քնկոտության, բերանի վատ հոտի, ատամների ախտահարման, լնդերի վերքերի, բրոնխիալ ասթմայի, ստամոքսի սուր և խրոնիկական բորբոքումների ժամանակ" >
    <meta itemprop="description" content="Ավիցեննան դեղաբույսը հիմնականում խառնուրդների ձևով օգտագործել է ջերմային վիճակի հետ կապված քնկոտության, բերանի վատ հոտի, ատամների ախտահարման, լնդերի վերքերի, բրոնխիալ ասթմայի, ստամոքսի սուր և խրոնիկական բորբոքումների ժամանակ">
    <meta property = "og:description" content = "Ավիցեննան դեղաբույսը հիմնականում խառնուրդների ձևով օգտագործել է ջերմային վիճակի հետ կապված քնկոտության, բերանի վատ հոտի, ատամների ախտահարման, լնդերի վերքերի, բրոնխիալ ասթմայի, ստամոքսի սուր և խրոնիկական բորբոքումների ժամանակ" />

    <meta property = "og:url" content = "https://www.armherbs.com/juniperus"/>
    <script async src="https://pagead2.googlesyndication.com/pagead/js/adsbygoogle.js?client=ca-pub-8864088076123235"
    crossorigin="anonymous"></script>
</head>
<body>

<div class="wrapper">
    <div class="main">
        <div class="container">
            <div class="content">
                <h1>Գիհի</h1>
                <h4>Հայկական տարանուններ</h4>
                <p>
                  Ակռի, արոտակ, արտուճ, գենի, գի, հարար, ձխնի, մատիտածառ, ցրդենի
                </p>
                <h3>Դեղաբույսի Նկարագրությունը</h3>
                <p>
                  Մշտադալար փշատերև թուփ է կամ ծառ՝ նոճազգիների ընտանիքից, մինչև 16 մ բարձրության։ Տերևներն ասեղնաձև են։ Ծաղկում է մայիսին, իսկ կոնապտուղները հասունանում են միայն երկրորդ տարվա աշնանը։ Ահա թե ինչու նույն ճյուղի վրա կարելի է տեսնել բոլորովին խակ և հասուն կոնապտուղները։ Բույսը բավական լուսասեր է, բայց ոչ պահանջկոտ հողի նկատմամբ․ աճում է նույնիսկ այնպիսի չորուտներում և աղքատ հողերում, ուր այլ բուսատեսակներ կամ բոլորովին չեն աճում կամ աճում են շատ վատ։ Աճում է շատ դանդաղ, տարվա ընթացքում հազիվ տալով մի քանի սմ աճ։ Գիհին երկարակյաց է, առանձին տեսակներ ապրում են 300 տարուց ավելի։ Գիհու բազմաթիվ տեսակներից մեր հանրապետությունում աճում են միայն 5-ը, որոնք բոլորն էլ այս կամ այն չափով բուժական նշանակություն ունեն։
                </p>
                <h3>Քիմիական Բաղադրությունը</h3>
                <p>
                  Բույսի բոլոր մասերը պարունակում են եթերայուղ, որի քանակը կոնապտուղներում հասնում է 2, ճյուղերում՝ 0,25, տերևներում՝ 0,18, կեղևում՝ 0,5%-ի։ Այն իր մեջ ունի կադինեն, կամֆեն, լանդրեն, դիպենտեն, սաբինեն, տերպինեոլ, բորնեոլ, իզոբորնեոլ, ցիդրոլ և այլն։ Կոնապտուղներում, բացի վերոհիշյալ նյութերից, պարունակում են մինչև 40% ինվերտոզա, 9․5% կուպր, ներկանյութեր, ճարպայուղ, մրջնաթթու, խնձորաթթու, քացախաթթու, իսկ քիմիական տարրերից՝ մանգան, երկաթ, պղինձ, ալյումին։ Կեղևի մեջ հայտնաբերված են մինչև 8% դաբաղանյութեր, փշատերևում՝ մինչև 266%  C վիտամին, մոմ, պեկտին։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործում են իգական հասուն կոնապտուղները, որոշ չափով՝ փշատերևը և բնափայտից ստացվող կուպրը։ Սակայն առանձին տեսակների կոնապտուղները (խոսքը կազակական գիհու մասին է) թունավոր են։ Անհրաժեշտ է իմանալ, որ թունավոր գիհու կոնապտղի մեջ կա միայն 2 սերմիկ, այն սև-կապտավուն է, ծածկված մոմանման փառով, իսկ փշատերևը կնճռոտված է, առանց ակոսիկների։Մինչդեռ բուժական լայն կիրառում ունեցող գիհիների իգական կոնապտուղները սև գորշավուն են, պարունակում են 3 սերմիկ, տերևները սուր ասեղանման են, վերևից ակոսավոր։ Կոնապտուղները հավաքում են աշնանը։ Հումքը չորացնում են ստվերում, միջանցուկ քամու տակ, պահում թղթով պաստառված ամաններում կամ պարկերի մեջ։ Կոնապտուղների մակերեսը հարթ է, փայլուն, անթափանց, գնդաձև կամ ձվաձև, գորշ սևավուն, յուրահատուկ դուրեկան հոտով, քաղցր համով։ Հումքը պիտանի է օգտագործման 2-3 տարի։ Գիհին բժշկության մեջ կիրառվում է շատ վաղուց։ Այն օգտագործվել է գեղձախտի, լնդախտի, ջրգողության, մալարիայի, նյարդային և մի շարք կանացի հիվանդությունների, արտաքին՝ քոսի, ռևմատիզմի, պոդագրայի և այլ դեպքերում։ Ավիցեննան դեղաբույսը հիմնականում խառնուրդների ձևով օգտագործել է ջերմային վիճակի հետ կապված քնկոտության, բերանի վատ հոտի, ատամների ախտահարման, լնդերի վերքերի, բրոնխիալ ասթմայի, ստամոքսի սուր և խրոնիկական բորբոքումների ժամանակ և այլն։ Ըստ Ամիրդովլաթի, գիհու կոնապտուղներն օգտակար են ընկնավորությանը և քոսին, հեղինակը նշում է նաև նրանց ճիճվամուղ, դաշտանը բացող և լսողությունը լավացնող հատկությունների մասին։ Դեղաբույսից ստացվող յուղը նա առաջարկում է մարմնամասերի ցրտահարության և այրվածքների ժամանակ։ Ըստ Կ․ Գաբիկյանի տվյալների, եթե բույսի կեղևը մանր կտրտված սոխի հետ երկար ժամանակ եփել փակ ամանում, որից հետո այդ գոլորշով շոգեհարել վատ լսող ականջը, դրանից կլավանա լսողությունը, կամ եթե փշատերևը  տրորել քացախով և քսել մաշկի մազաթափ օջախին, ապա մազերը կվերաճեն։ Գիհու պտուղը խիստ համեմիչ է, մարսողությունը լավացնող, օգտակար է կրծքի հիվանդություններին։ Հայկական ժողովրդական բժշկության մեջ նշվում է․ եթե փշատերևը մանր աղալ, խառնել մեղրի հետ և դիմակի ձևով դնել դեմքին, դրանից մաքրվում են դեմքի լաքաները և վերանում սևությունը։ Արմատի եփուկը օգտակար է ցրտահարության  և այրվածքների ժամանակ։ Ըստ Մ․Ա․Նոսալի, ուտելով պտուղները , լավանում է ախորժակը, վերանում աղեփքությունը, կարգավորվում լեղու արտահոսը և լեղուղիները վարակազերծվում են։ Ականջի ցավի դեպքում նա առաջարկում է պտուղների ոգեթուրմով թրջոցալաթը դնել անմիջապես հիվանդ ականջի վրա։ Բուլղարիայում և Լեհաստանում բույսի պտուղները օգտագործվում են որպես միզամուղ, երիկամների և միզապարկի մի շարք խրոնիկական հիվանդությունների․ ինչպես նաև լյարդի և մաշկային հիվանդությունների, ռևմատիզմի դեպքերում։ Գերմանիայում, բացի վերոհիշյալից, պտուղներն օգտագործում են նաև ստամոքսաղիքային հիվանդությունների, քոսի, որքինի, մաշկային բծերի դեպքերում։ Ֆրանսիայում գտնում են, որ առողջության համար օգտակար են բույսի բոլոր մասերը։Գիհու պատրաստուկներն օգտակար են երիկամային և հոդային ախտահարումների ժամանակ։ Գիտական բժշկությունը վաղուց բացահայտել է գիհու բուժիչ հատկությունները:  Օգտագործվում են պտուղները, նրանցից ստացվող յուղը, սպիրտը և ոգեթուրմը: Հասուն, չոր պտուղները, գլխավորապես քացախաթթվական կալիումի հետ, օգտագործվում են միզամուղ նպատակով: Եթերայուղը,  որ անգույն կամ դեղնավուն, գիհու բնորոշ հոտով, թափանցիկ հեղուկ է, գրգռելով մարսողական տրակտի լորձաթաղանթը, ուժեղացնում է ստամոքսաաղիքային տրակտի շարժունակությունը, դրդում բրոնխիալ գեղձերի սեկրեցիան, ջրիկացնում խուխը և նպաստում նրա հեշտ արտազատմանը: Եթերայուղը հիմնականում դուրս է գալիս երիկամներով, չափավոր գրգռելով վերջիններիս կծիկները, ուժեղացնում է միզարձակումը։ Մինչդեռ, մեծ դոզաներով եթերայուղը հիվանդագին ձևով գրգռում է երիկամները, միաժամանակ նվազեցնելով, բրոնխիալ գեղձերի սեկրեցիան։ Մաշկի քաղցկեղի բուժման ընթացքում եթերայուղի օգտագործումը հաջողությամբ զուգակցվում է վիրահատական և ճառագայթաբուժման մեթոդների հետ։ Եթերայուղը արտաքին քսելու ձևով արդյունավետ կերպով ներգործում է տարբեր բնույթի հոդաբորբորի, վերջույթների պարալիզի և նևրալգիների բուժման դեպքում։ Մաշկային ցաների բուժման, ախորժակի լավացման և և արյան կազմը նորմալացնելու նպատակով գարնան ամիսներին ուտում են պտուղները, սկսելով մեկից, ամեն օր ավելացնելով մեկական պտղահատիկ, այսպես հասցնելով մինչև 15-ի, որից հետո պտուղների քանակը օրական նվազեցնելով մեկական, հասցնում են մեկի։ Գիհու պատրաստուկները սովորաբար հակացուցված են սուր նեֆրիտների և նեֆրոզների ժամանակ՝ երիկամների պարենխիման գրգռելու հետևանքով։ Ն․Գ․Կովալևան գիհու պտուղները փոքր դոզաներով օգտագործում է որպես վարակազերծիչ և դիուրետիկ միջոց լեղաքարային և միզաքարային հիվանդությունների, ինչպես և անեմիաների ժամանակ։ Գիհուց ստացվող կուպրը, որն ունի վերականգնող, քորը հանգստացնող, անզգայացնող, անոթասեղմիչ, վարակազերծող և հակաբորբոքիչ հատկություններ, խառնված այլ դեղամիջոցների հետ, լայնորեն օգտագործվում է էկզեմայի, թեփոտվող որքինի, եռուքորի, սնկային հիվանդությունների և քոսի ժամանակ։ Այն դրականապես է ներգործում վատ գրանուլացվող և թարախակալված վերքերի վրա։ Եթերայուղը պիտանի է մաշկի պարազիտային հիվանդությունների բուժման, մժեղներին և այլ միջատներին վանելու համար։ Նրա որոշ տեսակներ մանրադիտակային պրակտիկայում կարող են փոխարինել իմմեսիոն յուղին։ Պտուղները մտնում են Զդրենկոյի հանրածանոթ խառնուրդի մեջ։ Պատկերավոր է, որ 1 հ գիհու անտառը կարող է այնքան ֆիտոնցիդներ արտադրել, որ դրանով հնարավոր է վարակազերծ պահել մի խոշոր քաղաք։ Գիհու մեկ ծառը մեկ օրում կարող է արտադրել մի քանի կգ ֆիտոնցիդ։ Գիհու պտուղների եփուկը՝ 1-1,5 ամիս տևողությամբ օգտագործվել է խրոնիկական խոլեցիստիտների դեպքում։ Բուժման հետևանքով մեղմացել և վերացել են հիվանդների մեծ մասի աջ թուլակողի շրջանի ցավերը, ճնշման և ծանրությա զգացուը, նողկանքը, բերանի դառնահամությունն ու չորությունը, ենթաջերմային վիճակը։ Մյուս կողմից, լեղու պարբերաբար քննությունը պարզել է նրա արտահոսի հեշտացումը, պաթալոգիական երևույթների պակասում։ Մեր տվյալներով, գիհու պտուղներն օժտված են ոչ միայն լեղամուղ, այլև հակաբորբոքիչ հատկություններով։
                </p>
                <h3>Կիրառման եղանակները</h3>
                <p>
                  Պտուղներից թուրմ պատրաստելու համար 2 թեյի գդալ չոր, մանրացրած հումքը 1 բաժակ եռման ջրում թրմում են 2 ժամ, որից հետո այն ըմպում որպես միզամուղ, ամբողջ օրվա ընթացքում, կամ 10 գ չոր պտուղը 200 մլ եռման ջրում 2 ժամ թրմելուց հետո ըմպում են 1-ական ճաշի գդալ՝ օրական 3-4 անգամ։ Թուրմին 15 գ քացախաթթվային կալիում ավելացնելիս զգալի չափով ուժեղանում է դեղամիջոցի միզամուղ հատկությունը։ Տերևներից ջրաթուրմ պատրաստելու համար 10 գ հումքը 1 բաժակ եռման ջրում թրմում են 2 ժամ և ըմպում 1-ական ճաշի գդալ՝ օրական 3-4 անգամ։ Պտուղներից եփուկ պատրաստելու համար 100 գ չոր հումքը եռացնում են 400 մլ ջրում, մինչև պտուղների փափկելը։ Ըստ համի ավելացնելով շաքար, այն ըմպում են 1-ական թեյի գդալ՝ օրական 3 անգամ, ուտելուց առաջ, կամ 15 գ չոր հումքը 200 մլ ջրում եռացնում են 30 րոպե, ապա ըմպում 1-ական ճաշի գդալ՝ օրը 3 անգամ։ Պտուղներից օշարակ պատրաստելու համար 100 գ հումքը 400 մլ ջրում եռացնում են 30 րոպե,հեռացնում մնացորդը, ըստ համի ավելացնում շաքար, հետո շարունակում եռացնել մինչև հեղուկի թանձրանալը։ Այն ընդունում են 1-ական թեյի գդալ, օրական 3 անգամ՝ ստամոքսաղիքային հիվանդությունների ժամանակ, կամ 1 կգ պտուղները տրորում են ու ավելացնում 3 լ 40° ջերմության ջուր, խառնում 15 րոպե, հետո քամում։ Ստացված հեղուկը քաղցր է շաքարի ճակնդեղի հյութից և միաժամանակ բուժիչ է․ այն օգտագործում են կիսել, դոնդող, մեղրաբլիթ, կարկանդակ պատրաստելու համար, ինչպես նաև խառնում են թեյին ու սուրճին։ Ոգեթուրմ պատրաստելու համար պտուղը և սպիրտը վերցնում են 1։5 հարաբերությամբ և այն ընդունում 10-15-ական կաթիլ՝ օրական 3 անգամ։ Վերցնում են 200 գ պտուղ մեկ լիտր ջրում եռացնում 30 րոպե, որից 4-5 ճաշի գդալ օգտագործում մեկ լոգանքի համար՝ պոդագրայի և ռևմատիզմի ժամանակ։ Խոլեցիստիտների և խոլանգիտների ժամանակ վերցնու են հավասարաչափ գիհու և ծորենու պտուղներ, կեչու տերևներ, հազարատերևուկ և օշինդր։ Այս խառնուրդից 1 թեյի գդալ 30 րոպե թրմում են 1 բաժակ եռման ջրում, ըմպում միանվագ՝ առավոտյան և երեկոյան ժամերին։
                </p>
                <h3>Այլ օգտակար հատկանիշներ</h3>
                <p class="no-border">
                  Գիհու պտուղներից պատրաստում են օղի, անգլիական ջին, կոնյակ, գարեջուր, պտղահյութ։ Պտուղներն օգտագործում են որպես համեմունք՝ մսո ճաշերի և կաղամբի թթվի մեջ, ինչպես նաև սուրճի փոխմիջոց։ Գիհու յուղը լայն կիրառում ունի պարֆյումերիայում և օճառարտադրության մեջ։ Բնափայտն  ունի դուրեկան խեժահոտ, որը պահպանվում է նույնիսկ դարեր։ Բնափայտն այրվելիս տալիս է հաճելի բույր, իսկ հատուկ մշակման դեպքում՝ դարչնագույն և կարմիր ներկեր։ Բնափայտից ստանում են սև վառոդ, պատրաստում մատիտ, ձեռնափայտ, հովանոց, ատաղձագործական գործիքներ, զարդատուփեր, շախմատի ֆիգուրներ։ Այրվող ճյուղերի ծխով ապխտում են խոզի միսը։ Գիհին մեղրատու է, միաժամանակ դեկորատիվ։
                </p>
            </div>
        </div>
        <div class="sidebar">
            <img src="img/գիհի.png" alt="գիհի">
        </div>
    </div>
</div>
<footer>
    <ul>
      <li class="border_none"><a href="/">Գլխավոր էջ</a></li>
      <li><a href="/terminology">Տերմիններ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
    <span id="copyright">&copy;  Նյութը օգտագործելիս կայքին հղվելը պարտադիր է</span>
</footer>
</body>
</html>
