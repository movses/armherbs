<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Խնկեղեգ Եղեգնային</h1>
                <h4>Հայկական տարանունները</h4>
                  <p>
                    Ագարակի խոտ, ալպուճ, ակիր, բաշխ, շառավ, շառավեղեգ, եղեգնախունկ, բաղշտակ
                  </p>
                <h3>Դեղաբույսի Նկարագրությունը</h3>
                <p>
                  Նվիկազգիների ընտանիքին պատկանող, մինչև 70 սմ բարձրության, եռանիստ ցողունով բազմամյա խոտաբույս է։ Ունի հերթադիր, նշտարաձև կամ թրաձև, մինչև 1 մ երկարության տերևներ, ոլորուն, սողացող կոճղարմատ։ Ծաղիկները մանր են, երկսեռ, իսկ պտուղը բազմասերմ, կարմիր հատապտուղ է։ Բույսը ծաղկում է մայիս-հունիս ամիսներին, սակայն պտուղները երբեք չեն հասունանում։ Բույսը բազմանում է միայն վեգետատիվ ճանապարհով։ Այն սերմերով բազմանում է միայն իր հայրենիքում՝ Չինաստանում և Հնդկաստանում։ Մեր հանրապետությունում հանդիպում է միայն եղեգնային խնկեղեգը, որն աճում է կանգնած ջրերում, գետափերին, տղմոտ հողերում, ճահճուտներում, հաճախ տալով համատարած բուսուտներ։ Մեր հանրապետությունում խնկեղեգն աճում է միայն Էջմիածնի շրջանում, այն էլ սահմանապակ տարածքներում։ Ամբողջ բույսը ունի հաճելի բույր և դառը համ։ Մեկ բույսի կոճղարմատի տարեկան աճը չի անցնում 150 գրամից։ «Ակոռուս» բառը հունական ծագում ունի։ Պլինիոսը այն բացատրել է որպես հակաակնախտային, ելնելով այն բանից, որ դեղաբույսը հնում կիրառվել է աչքի հիվանդություների դեպքերում։ Իսկ «կալամուս» հունարեն նշանակում է եղեգ, ելնելով այն բանից, որ բույսը հաճախ աճում է եղեգնուտներում։ Հայերեն խնկեղեգ բառը կապվում է այն բանի հետ, որ անցյալում բույսից հայ եկեղեցականները պատրաստել են խունկ։
                </p>
                <h3>Քիմիական Բաղադրությունը</h3>
                <p>
                  Կոճղարմատում և տերևներում պարունակվում են 1-1,5% եթերայուղ, դառը գլիկոզիդ՝ ակորին, դաբաղանյութեր, կուրպ, խեժ, էքստրակտիվ նյութեր, մինչև 21% օսլա, կարոտին, C, E վիտամիններ, խոլին, ալկալոիդներից՝ կալամին, կալամենոլ, պալմիտինաթթու։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործվում է բույսի կոճղարմատը, որը աշնանը հանում են բահով, լվանում են, հեռացնում արմատները և տերևները, թողնում 1 օր արևի տակ, ապա կտրատում 15-20 սմ երկարության ու չորացնում տանիքում կամ լավ քամահարվող սենյակում։ Պատրաստի հումքը պահում են թղթով փաթաթված վիճակում՝ թիթեղյա տուփերի մեջ, 3 տարի ժամկետով։ Դեղաբույսն ունի կիրառման հին պատմություն։ Նրա մասին նշել են Հիպոկրատը, Թեոֆրաստը, Պլինիոսը, Դիոսկորիդը և Գալենը՝ որպես նյարդային համակարգը տոնուսավորող, ստամոքսաղիքային խիթերը հանգստացնող, լուծը դադարեցնող, հակաջերմային և միզամուղ միջոց։ Ամիրդովլաթը դեղաբույսն օգտագործել է որպես օրգանիզմի տոնուսը բարձրացնող, կոճղարմատը՝ որպես ստամոքսային և խուխամուղ միջոց։ Կոճղարմատի ծուխն օգնում է հին հազին, իսկ եփուկը կամ թուրմը՝ լյարդի և ստամոքսի ուռուցքներին, մեզի քանակի ավելացմանը և այլն։ Հնդկաստանում դեղաբույսը համարում են որպես միջատասպան և տոնուսավորող՝ նևրոզների ժամանակ, նաև ասթմայի և օձի կծելու դեպքերում։ Տիբեթում  ևս կոճղարմատը համարում են օրգանիզմը տոնուսավորող, ինչպես նաև ճիճվամուղ։ Դեղաբույսն այստեղ օգտագործում են միաժամանակ եղունգային հիվանդությունների դեպքում կիրառվող սպեղանիների մեջ։ Չինաստանում խնկեղեգը ճանաչում են որպես օրգանիզմի ընդհանուր ուժերը խթանող, հակալուծային և փքահան միջոց։ Այստեղ դեղաբույսն օգտագործում են նաև ռևմատիզմի, խոցային հիվանդության, թերսեկրետոր խրոնիկական գաստրիտների ժամանակ։ Ըստ չին բժիշկների, բույսի ոգեթուրմը լավացնում է տեսողությունը և լսողությունը։ Կոճղարմատը՝ տերևների հետ, եփուկի ձևով տալիս են ջերմերի ժամանակ, իսկ նույնը, լոգանքի ձևով, նշանակում են որպես թարմացնող միջոց։ Լեհաստանում, ներքին ընդունման ձևով, խնկեղեգն օգտգործում են որպես խուխամուղ, հակաբորբոքիչ և ստամոքսաղիքային տրակտի որոշ հիվանդությունների բուժման միջոց, իսկ արտաքին՝ մազաթափության ժամանակ։ Բուլղարիայում բույսը հանրահայտ է որպես ախորժակաբեր, մարսողությունը լավացնող և լորձաթաղանթները ցավազրկող միջոց։ Կոճղարմատը լայնորեն օգտագործում են ախիլիկ և գերթթու խրոնիկական գաստրիտների, խոցային հիվանդության և լուծերի ժամանակ։ Ժողովրդական բժշկության մեջ խնկեղեգն օգտագործում են անեմիաների, խոլեցիստիտների, միզուղային մի շարք հիվանդությունների, հիսթերիայի, հիպոխոնդրիայի, որովայնային օրգանների խիթերի և դաշտանային խանգարումների ժամանակ։ ԱՄՆ-ում բույսի եփուկն օգտագործում են լուծերի և տարբեր ծագումնային ջերմերի ժամանակ։ Ֆրանսիայում և Իտալիայում, բացի դրանցից, նաև որպես հեմոստատիկ և միզամուղ։ Ռուսական ժողովրդական բժշկության մեջ դեղաբույսը հանրածանոթ միջոց է որպես ախորժակաբեր, ցավզրկող, խուխամուղ և ախտահանիչ, այդ պատճառով օգտագործվում է պոդագրայի, գեղձախտի, ռախիտի, գաստրիտների, լնդախտի, կանացի մի շարք հիվանդությունների, ալվեոլային պիորեայի ժամանակև այլն։ Նախկինում ընդունված է եղել կոճղարմատը ծամել որպես պրոֆիլակտիկ միջոց՝ խոլերայի, բծավոր տիֆի և գրիպի դեպքերում։ Ըստ Հ․ Օղուլլուխյանի, դեղաբույսի կոճղարմատն օժտված է անոթասեղմիչ հատկությամբ։ Մ․ Ա․ Նասոլը դեղաբույսն առաջարկել է ատամնացավի, հազի, վատ ախոժակի և թոքային պալարախտի հետ կապված՝ վատ ինքնազգացման ժամանակ։ Ըստ Ա․ Պ․ Պոպովի, խնկեղեգի պատրաստուկները դրական են անդրադառնում դեղնուկի, մալարիայի, էքսուդատիվ դիաթեզների, թարախային վերքերի, լնդերի փխրունության վրա և այլն։ Ն․ Գ․ Կովալևան դեղաբույսը հաջողությամբ օգտագործում է թերսեկրետոր բնույթի խրոնիկական գաստրիտների և տրիխոմոնադային կոլպիտների ժամանակ։ Դեղաբույսն օֆիցինալ է մի շարք երկրներում։ Դեղաբույսի կոճղարմատում պարունակվող դառը գլիկոզիդ ակորինը բարձրացնում է համզգաց նյարդերի ռեցեպցիան, ռեֆլեկտոր կերպով ուժեղացնում ստամոքսահյութի, հատկապես աղաթթվի արտազատումը, բարձրացնում է լեղարտադրությունը, լյարդի և լեղապարկի տոնուսը, ավելացնում՝ դիուրեզը։ Դեղաբույսը ցուցաբերում է նաև հակաբորբոքիչ ազդեցություն։ Կլինիկայում խնկեղեգն օգտագործվում է ախորժակի գրգռման, թերսեկրետոր գաստրիտների, ստամոքսաաղիքային տրակտի խիթերի, հեպատիտների և խոլեցիստիտների բուժման նպատակով։ Բույսի մզվածքը ունի ցավը հանգստացնող և արյան ճնշումն իջեցնող հատկություն, իսկ սպիրտային պատրաստուկները հանգստացնող են և օժտված հակասնկային ներգործությամբ։ Կոճղարմատի փոշին մտնում է Ջդրենկոյի հակաուռուցքային միքստուրայի և հակախոցային պատրաստուկների՝ վիկալինի և վիկաիրի բաղադրությունների մեջ։ Կոճղարմատից ստացվող եթերայուղը կազմում է լեղուղիների ախտահարումների ժամանակ լայնորեն կիրառվող օլիմետին պատրաստուկի բաղադրիչ մասերից մեկը։ Խնկեղեգի կոճղարմատն օգտագործվում է խրոնիկական տարբեր սեկրետոր և մոտոր շեղումներով ընթացող գաստրիտով հիվանդների մոտ։ Դեղաբույսի փոքր դոզաները՝ 0,1-0,2 գ, փոշու ձևով, օրական 3 անգամ ուտելուց առաջ օգտագործելիս ստամոքսի սեկրետոր և մոտոր ֆունկցիաներն ակտիվանում են․ հետևաբար, թերսեկրետոր բնույթի գաստրիտով հիվանդների համար նման դեղաչափերը միանգամայն բավարար արդյունք են տալիս։ Գերսեկրետոր բնույթի գաստրիտով հիվանդների մոտ փոքր դոզաները ոչ միայն չեն նորմալացնում հյութի և նրա բաղադրատարրերի պատկերը, ընդհակառակը, հաճախ ի հայտ են բերում արդեն դրդված ֆոնի վրա՝ նոր դրդում։ Այս խմբի հիվանդներին կոճղարմատի փոշին նշանակում է մեծ դոզաներով՝ 0․3-0,5 գ, օրական 3 անգամ, ուտելուց առաջ։
                </p>
                <h3>Կիրառման եղանակները</h3>
                <p>
                  Կոճղարմատից ջրաթուրմ պատրաստելու համար 3-4 գ մանրացրած հումքը 1 ժամ թրմում են 250 մլ եռման ջրում և ըմպում միանվագ, օրը 2 անգամ՝ ուտելուց 30 րոպե առաջ։ Ավելի թունդ ջրաթուրմ պատրաստելու համար վերոհիշյալ դոզան նույն քանակի ջրի մեջ կրկնապատկվում է կամ 1 թեյի գդալ հումքը նույն ձևով թրմում են 200 մլ եռման ջրում, ապա ընդունում միանվագ՝ օրական 2 անգամ, կամ 1 թեյի գդալ հումքը 1 բաժակ սառը ջրում 5 ժամ թրմելուց հետո եռացնում են ու գոլ վիճակում ողողման ձևով օգտագործում ստամատիտների և լարինգիտների ժամանակ։ Եփուկ պատրաստելու համար 15 գ հումքը 2-3 բաժակ ջրում, փակ ամանի մեջ եփում են 15 րոպե, հովացնում ու քամում, ապա ըմպում 1-ական բաժակ, օրական 3 անգամ՝ մարսողության խանգարումների ժամանակ, կամ 1 ճաշի գդալ հումքը 1 բաժակ ջրում եփում են 20 րոպե, ապա ըմպում 1-ական ճաշի գդալ, օրական 3 անգամ։ Կամ 8-10 գ հումքը 1 լ ջրում 30 րոպե եռացնելուց հետո ըմպում են 100-ական մլ, օրական 2 անգամ, ուտելուց առաջ։ Կոճղարմատի փոշին ընդունում են 0,1-0,2 գ օրական 3 անգամ՝ թերսեկրետոր, և 0,3-0,5գ օրը 3 անգամ՝ գերսեկրետոր խրոնիկական գաստրիտների և խոցային հիվանդությունների ժամանակ։ Ոգեթուրմ պատրաստելու համար 20գ կոճղարմատը, 100 մլ 70 աստիճանի սպիրտի մեջ տաք տեղում թրմում են 8 օր, ապա ընդունում 20-ական կաթիլ, օրական 3 անգամ, ուտելուց առաջ՝ ջրով կամ շաքարով։Այս ոգեթուրմով թրջված տամպոնը կարելի է օգտագործել նաև ատամնացավի ժամանակ։ Կանացի հիվանդությունների դեպքում նստած լոգանքի համար վերցնում են 30 գ հումք՝ 1 լ եռման ջրին։ Եթերայուղը 1-2 կաթիլ կաթեցնելով շաքարի  վրա, տալիս են ծծելու հիսթերիայի և հիպոխոնդրիայի ժամանակ։ Վիկալինը և վիկաիրը բաց են թողնվում հաբերի ձևով․ օգտագործվում են խրոնիկական գերսեկրետոր, ստամոքսի և 12-մատնյա աղիքի խոցային հիվանդության ժամանակ։Ախորժաբեր թեյի մեջ հավասարաչափ մտնում են խնկեղեգի կոճղարմատ, օշինդր, ջրառվույտ և քեմեոնի սերմ։ Այս խառնուրդից 1-ական ճաշի գդալ 1 բաժակ եռման ջրում 2 րոպե թրմելուց հետո ըմպում են 1-ական ճաշի գդալ՝ ուտելուց 10-15 րոպե առաջ։ Ստամոքսային թեյի մեջ մտնում են 1-ական մաս խնկեղեգի կոճղարմատն և բեկտենու կեղև, 2-ական մաս անանուխ և կատվախոտի արմատ և 3 մաս եղինջ։ Այս խառնուրդից 2 ճաշի գդալ 10 րոպե եփում են 2 բաժակ եռման ջրում, ապա ըմպում 1/2  բաժակ՝ առավոտյան և երեկոյան։ Խավրծիլի դառը ոգեթուրմը, որ պատրաստի բաց է թողնվում դեղատներից, պարունակում է նաև խնկեղեգի կոճղարմատ։ Այն օգտագործվում է աղիքային ատոնիայի, աղեփքանքի և մարսողության խանգարումների ժամանակ, 1/2 -1 թեյի գդալ, օրը 2 անգամ՝ ուտելուց առաջ։ Մազաթափության ժամանակ վերցնում են 20-ական գրամ խնկեղեգի կոճղարմատ և կռատուկի արմատ, 10 գ վաղենակ և 15գ գայլուկի կոներ։ Այս բոլորը 2 ժամ թրմում են 1 լ եռման ջրում և գիշերը դրանով թրջոցալաթ դնում գլխին։ Բերանի խոռոչի և նշիկների բորբոքումների ժամանակ վերցնում են 10-ական գրամ խնկեղեգի կոճղարմատ, կաղնու կեղև և եղինջ, ավելացնում 8 գ եղեսպակ։ Այս բոլորը 30 րոպե եփում են 1 լ ջրում, հովացնում և օգտագործում են ողողումների ձևով։ Լուծերի ժամանակ վերցնում են 25-ական գրամ խնկեղեգի կոճղարմատ, մատնունի, կաղնու կեղև և ընկուզենու տերև։ Այս խառնուրդից 1 թեյի գդալ 1 բաժակ սառը ջրում թրմում են 6 ժամ, ապա եռացնում ու ըմպում կումերով՝ 1 օրվա ընթացքում։ Լոգանքների և կոմպրեսների համար վերցնում են 50-ական գրամ խնկեղեգի կոճղարմատ և կաղնու կեղև։ Այս խառնուրդից 1-2 ճաշի գդալ 30 րոպե թրմում են 1/2 լ եռման ջրում, քամում ու օգտագործում գոլ վիճակում։ Այս թուրմը ողողումների ձևով օգտագործում են ալվեոլյար պիորեայի և բերանի վատ հոտի դեպքերում։ Դեղաբույսն օգտագործվում է նաև անասնապահության մեջ որպես ախորժակը և մարսողությունը կարգավորող միջոց։ Արմատափոշին ցանում են թարախային վերքերի վրա։
                </p>
                <h3>Այլ օգտակար հատկանիշներ</h3>
                <p class="no-border">
                  Տերևարմատից պատրաստում են մուրաբա։ Բույսից ստացվող եթերայուղը մտնում է մրգային էսենցիաների բաղադրության մեջ։ Այն ավելացնում են թխվածքներին, օշարակին, օգտագործվում է պարֆյումերիայում, ձկնարդյունաբերության մեջ, ոգելից խմիչքների և օճառի արտադրություններում։
                </p>
            </div>
        </div>
        <div class="sidebar">
            <img src="img/խնկեղեգ.png">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
