<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
    <link rel="icon" href="img/favicon.ico" type="image/x-icon">
</head>
<body>

<div class="wrapper">
    <div class="main">
        <div class="container">
            <div class="content">
                <h1>ՄԵՂՐԱԾՈՒԾ ՍՈՎՈՐԱԿԱՆ</h1>
                <h4>Հայկական տարանունները</h4>
                  <p>
                    խորտակ, հոտիստ, մեղրածուծ, մեղրախոտ, շանխոտ, ֆարասիոն
                  </p>
                <h3>Դեղաբույսի Նկարագրությունը</h3>
                <p>
                  Խուլեղինջազգիների կամ շրթնազգիների ընտանիքին պատկանող, 30-70 սմ բարձրության, ուղղականգուն , սնամեջ ցողունով բազմամյա խոտաբույս է։ Ամբողջ բոյսը սպիտակավուն է, թավուտ։ Ունի ձվաձև-կլորավուն տերևներ, երկսեռ, մանր, սպիտակ ծաղիկներ, 4 սերմիկներից բաղկացած պտուղներ։ Բույսը բնորոշ է դառը համով, հաճելի բուրավետ հոտով։ Ծաղկում է ամբողջ ամռանը, պտղակալում՝ օգոստոս-հոկտեմբեր ամիսներին։ Բազմանում է ինչպես սերմերով, այնպես էլ վեգետատիվ ճանապարհով։ Բավականաչափ ջերմասեր է, վատ է տանում ցուրտը։ Մեր հանրապետությունում որպես մոլախոտ մեղրածուծը հանդիպում է ամենուր։ Ցեղի 40 տեսակներից  ՀՀ-ում հանդիպում են՝ 7-ը, որոնց մեծ մասը, գլխավորապես սովորական մեղրածուծը, ունեն բուժական նշանակություն։
                </p>
                <h3>Քիմիական Բաղադրությունը</h3>
                <p>
                  Պարունակում է բյուրեղային և ամորֆ, դառը նյութեր, որոնցից են մառուբիինը և այլն, մինչև 0,06 %  եթերայուղ, 7 % դաբաղանյութեր, ալկոլոիդներ, մառուբինաթթու, խեժ և այլն։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են բույսի վերգետնյա մասը, որը հավաքում են ծաղկման շրջանում, հեռացնում են կոշտ մասերը և չորացնում բացօթյա՝ միջանցուկ քամու տակ։ Պատրաստի հումքը կարելի է պահել թղթով փաթաթված վիճակում, 2 տարի ժամկետով։ Ավիցեննան դեղաբույսի սերմերի դոնդողով, կաթի հետ խառնած, բուժել է ակնագնդի և միջին ականջի, բերանի լորձաթաղանթի և նշիկների բորբոքումները։ Նույն սերմերը, առանց խառնուրդի, տվել է ներքին ընդունման ձևով՝ ստամոքսի սուր բորբոքումների և թարախակալումների ժամանակ, իսկ խմորի հետ շաղախված վիճակում դրել է թարախապալարների վրա՝ պրոցեսի հասունացումը արագացնելու նպատակով։ Դեղաբույսը խառնելով այլ միջոցների հետ, Ավիցեննան, թրջոցների ձևով, այն օգտագործել է քթի խոռոչի վերքերի, թրջոցալաթի ձևով՝ կլման ակտի խանգարման, իսկ դեղահատի ձևով՝ ասթմայի և այլ ծագման շնչարգելությունների ժամանակ։ Ամիրդովլաթը, նշում է, որ դեղաբույսը օգնում է սպազմին, ատամի և ականջի բորբոքումներին, ասթմային, կրծքի և թոքերի հիվանդություններին, ճողվածքին, դեղնուկին, շան կծածին, դուրս բերում թանձր խուխը, բացում լյարդի և փայծաղի խցանումները, դաշտանը, գցում տափակ ճիճուն, առաջացնում վիժում, մեղրով աչքին դնելուց՝ սրացնում տեսողությունը, բուժում դժվար ամոքվող խոցերն ու էկզեման։ Հազի դեպքում տվել է բույսի արմատի և վերգետնյա մասի եփուկը, իսկ ասթմայի ժամանակ՝ մեղրով շաղախված արմատափոշին։ Նա բույսն օգտագործել է նաև տարբեր ծագման ջերմերի, սրտային որոշ հիվանդությունների և խոցակալված ուռուցքների դեպքում։ Հ․ Օղուլլուխյանը դեղաբույսը համարել է որպես դաշտանամուղ միջոց։ Բուլղարական ժողովրդական բժշկության մեջ դեղաբույսն օգտագործվում է լարինգիտի, բրոնխիտի, տրախեիտի, կապույտ հազի, պալարախտային հազի, միզուղիների բորբոքումների, տարբեր ծագման լուծերի, ջերմերի և ցաների, գեղձախտի, լիմֆադենիտների, թութքի, անկանոն դաշտանի, որովայնային օրգանների սպազմալգիաների ժամանակ և այլն։ Եփուկը, լոգանքի ձևով, նշանակվում է երեխաների մաշկային ցանավորումների ժամանակ։ Չեխական ժողովրդական բժշկության մեջ դեղաբույսը լայն ճանաչում ունի բրոնխիալ ասթմայի, շնչուղիների և ստամոքսաղիքային տրակտի կատառալ բորբոքումների ու խոլեցիստիտների բուժման ընթացքում։ Մեղրածուծն այստեղ համարում են նաև նյարդային համակարգը հանգստացնող միջոց։ Հնդկական ժողովրդական բժշկության մեջ դեղաբույսը որպես խուխամուղ միջոց լայն ճանաչում ունի շնչական օրգանների հազով ուղեկցվող բազմաթիվ հիվանդությունների ժամանակ։ Նույն նպատակով մեղրածուծը օգտագործվում է նաև հոմեոպաթիայում։ Այլ ազգերի ժողովրդական բժշկության մեջ դեղաբույսն օգտագործվում է նաև որպես սրտանոթային համակարգի աշխատանքը կարգավորող և հակամալարիային միջոց։ Դեղաբույսը օֆիցինալ է Հունգարիայում և Գերմանիայում։ Ռ․ Կ․ Ալիևի և Ն․ Դ․ Ալիևի տվյալներով, մեղրածուծի պատրաստուկներն իջեցնում են արյան ճնշումը, իսկ ըստ Ի․ Կրեյնի և Ռ․ Ժադինայի, դեղաբույսից ստացվող մառուբինաթթուն ուժեղացնում է լեղարտադրությունը։ Գիտականորեն հիմնավորված է դեղաբույսի խուխամուղ, լեղամուղ և մածող հատկությունները։ Դ․ Յորդանովի և համահեղինակների տվյալներով, մեղրածուծը դրականապես է անդրադառնում սուր և խրոնիկական բրոնխիտների, կապույտ հազի, ծերունական և ինֆեկցիոն-ալերգիկ բնույթի բրոնխիալ ասթմայի դեպքերում։ Հեղինակները բույսի պատրաստուկներն առաջարկում են լյարդի և լեղապարկի, ստամոքսաղիքային տրակտի մի շարք հիվանդությունների, հատկապես դեղնուկով և անեմիայով տառապող կանանց դաշտանային խանգարումների ժամանակ։
                </p>
                <h3>Կիրառման եղանակները</h3>
                <p>
                  Ջրաթուրմ պատրաստելու համար 2 թեյի գդալ մանրացրած հումքը 30 րոպե թրմում են 1 բաժակ եռման ջրում, ապա ըմպում 3 անգամ՝ մեկ օրվա ընթացքում։ Նույն ձևով պատրաստում են սառը ջրաթուրմ, բայց հումքը թրմելու համար ջրում թողնում են 3-4 ժամ։Միքստուրա պատրաստելու համար 100 գ հումքը 750 մլ ջրում եռացնում են այնքան, մինչև 0,5 լ մնալը, հետո քամում ու ավելացնում 500 գ շաքարավազ։ Այն ըմպում են 1-ական ճաշի գդալ՝ օրական 3 անգամ։ Լավ մանրացրած հումքը, փոշու ձևով, ընդունում են 2-ական գրամ՝ օրական 2 անգամ։ Շնչուղիների հիվանդությունների ժամանակ վերցնում են 20-ական գրամ մեղրածուծ, եզան լեզու, գնարբուկի ծաղիկներ և բերենիկե։ Այս խառնուրդից 1 ճաշի գդալ 2 ժամ 1 բաժակ սառը ջրում թրմելուց հետո խառնուրդը եռացնում են մի քանի րոպե, ապա քամում, հովացնելուց հետո ըմպում 1 օրում՝ 3 անգամ։ Սրտային թուլության և նևրոզների ժամանակ վերցնում են 15-ական գրամ մեղրածուծ և գայլուկի կոներ, 20 գ ալոճենու ծաղիկ, 30 գ սրտախոտ։ Այս խառնուրդից 2 թեյի գդալ 30 րոպե թրմում են 1 բաժակ եռման ջրում, ապա ըմպում կումերով՝ 1 օրվա ընթացքում։ Անկանոն դաշտանի դեպքում վերցնում են 25-ական գրամ մեղրածուծ, սրոհունդ, ուրց և ոսկեհազարուկ։ Այս խառնուրդից 1 ճաշի գդալ 20 րոպե եռացնում են 1 բաժակ ջրում, ապա ըմպում միանվագ՝ օրական 2 անգամ։ Որպես լուծողական և թութքի հետ կապված երևույթները հանգստացնող միջոց, վերցնում են 20-ական գրամ մեղրածուծ, կատվախոտի արմատ, երիցուկ, խատուտիկի արմատ և սեզախոտի կոճղարմատ։ Այս խառնուրդից 2 ճաշի գդալ 6 ժամ թրմում  են 500 մլ ջրում, ապա եռացնում ու օգտագործում գոլ վիճակում։
                </p>
                <h3>Այլ օգտակար հատկանիշներ</h3>
                <p class="no-border">
                  Մեղրածուծը արտադրում է առատ նեկտար։ Նրանից ստացվող մեղրը ունիբաց գույն, բացառիկ հաճելի բույր և համ։ Բույսի ծաղիկներով համեմում են լիկյորը։ Խառնելով երկաթային աղերի հետ, մեղրածուծից ստացվում է գեղեցիկ երանգի սև ներկ։ Դեղաբույսն օժտված է միջատասպան հատկությամբ։
                </p>
            </div>
        </div>
        <div class="sidebar">
            <img src="img/մեղրածուծ.jpeg" alt="մեղրածուծ">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
