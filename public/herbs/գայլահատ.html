<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Գայլահատ մահացու</h1>
                <h4>Հայկական տարանունները</h4>
                  <p>
                    Անտառի յասաման, դափնյակ, կակղենիկ, կատվենիկ, մազարիոն, տերևատ
                  </p>
                <h3>Դեղաբույսի Նկարագրությունը</h3>
                <p>
                  Գոճմակազգիների ընտանիքին պատկանող, 0,3-1,5 մ բարձրության թուփ է։ Աճում է ենթալպյան գոտու սաղարթավոր անտառներում, հիմնականում ստվերոտ, հումուսային խոնավ հողերում, ցաքուցրիվ, ոչ մեծ բուսուտներով։ Վաղ գարնանը, երբ ձորակներում ու հեղեղատներում դեռևս նստած է ձյունը, բոլորովին տերևազուրկ բույսի ճյուղերը (այստեղից էլ տերևատ անունը) ծածկվում են նուրբ, վարդայասամանագույն ծաղիկներով, որոնք ունենում են վանիլի կամ հակինթի բուրմունք։ Տերևները նշտարաձև են, ծաղիկները՝փնջաձև։ Պտուղը վառ կարմրավուն կորիզապտուղ է, գնդաձև, փայլուն կորիզներով, որոնք պարունակում են հեշտ ցնդող յուղ, հասունանում է ամռան վերջերին։ Ամբողջ բույսը, բացի ծաղիկներից, ունի բնորոշ տհաճ հոտ։ Գայլահատի բազմաթիվ տեսակներից միայն 5-ն են, որ աճում են մեր հանրապետությունում։
                </p>
                <h3>Քիմիական Բաղադրությունը</h3>
                <p>
                  Բույսի կեղևը պարունակում է դաֆնին, իսկ պտուղները՝ կոկկոգնին գլիկոզիդներ։ Բույսի տարբեր մասերում հայտնաբերված են գորշադեղնավուն կուպր  (մեզերին), ճարպայուղ  (որով էլ պայմանավորված է տհաճ հոտը) , դեղին ներկ, շաքար, տանիդ, ստերոիդ սապոնիներ, տրիտերպեններ։ Գայլահատը խիստ թունավոր է։ Թունավոր է ամբողջ բույսը՝ ծաղիկները, կեղևը, պտուղները և արմատը։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են հիմնականում կեղևը և պտուղները։ Կեղևը մթերում են վաղ գարնանը կամ ձմռանը, իսկ պտուղները՝ հասունանալուց անմիջապես հետո։ Կեղևը մանր կտրտված վիճակում չորացնում են ստվերում՝ միջանցուկ քամու տակ, իսկ պտուղներն անմիջապես արևի տակ ու պահում տուփերի մեջ։ Հումքի պիտանելիությունը 2 տարի է։ Դեղաբույսն ունի բուժական կիրառման հին պատմություն՝ գլխավորապես ժողովրդական բժշկության մեջ և հոմեոպաթիայում։Կեղևը օֆիցինալ է միայն սակավաթիվ երկրներում։Կեղևի և պտուղների ոգեթուրմն օգտագործվում է արտաքին՝ ռևմատիզմի, պոդագրայի, նևրալգիայի, պարալիզների, այտուցների տարբեր բնույթի դիաթեզների և մաշկային որոշ հիվանդությունների ժամանակ, ինչպես նաև թարախակույտերի շուտ հասունացման համար։Տարբեր ժողովուրդներ պտուղները օգտագործում են թրոմբոֆլեբիտի դեպքում որպես հակամակարդող միջոց։Պտուղները այս եղանակով օգտագործելու դեպքում պահանջվում է դրանց միջից հեռացնել գրգռիչ, թունավոր մասը։ Կեղևը թրջում են ջրում կամ քացախում, մանանեխի ծեփուկների նման դնում են բորբոքված հոդերի կամ նյարդերի շրջանում։ Կեղևը նույն նպատակով օգտագործվում է նաև քսուքի ձևով։ Կեղևի ոգեթուրմը մի քանի րոպե պահում են բերանում և թափում՝ լեզվի մկանների պարեզի ժամանակ, իսկ մզվածքն օգատգործում են գեղձախոտի և ջրգողության դեպքերում՝ ներքին ընդունման ձևով։  Պտուղները Հունաստանում օգտագործում են որպես լուծողական, իսկ կեղևը՝ որպես տեղական գրգռիչ միջոց։ Հայկական ժողովրդական բժշկության մեջ բույսը օգտագործվում է կոլիտների և ստամոքսային որոշ հիվանդությունների ժամանակ, իսկ քսուքի ձևով՝ ռևմատիկ և պոդագրիկ հոդաբորբերի դեպքերում։ Ամիրդովլաթը գրում է, որ բույսի տերևները գինու մեջ կամ խաղողի հյութով օգտագործելիս բուժում է ժանտախտը կամ առաջացնում անընկալունակ վիճակ այս հիվանդության նկատմամբ։ Գայլահատը օգնում է ջրգողության, ատամի ցավի,գլխացավի,պիսակի,մաշկի «չոր խոցերու» ժամանակ,նպաստում աղիներից կլոր որդերի դուրս գալուն։ Ըստ Կ․ Գաբիկյանի, բույսի տերևները մեղրով օգտագործելով, դրական արդյունք է ստացվում ջրգողության ժամանակ, իսկ կառապանները գայլահատը օգտագործում են ձիերի մաշկի վրա եղած վերքերը բուժելու նպատակով։ Գայլահատը օժտված է հակամիկրոբային և նախակենդանիները ոչնչացնող հատկությամբ։
                </p>
                <h3>Կիրառման եղանակները</h3>
                <p>
                  Կեղևից կամ պտուղներից եփուկ պատրաստելու համար վերցնում են 20 գ հումք, 20 րոպե եռացնում 200 մլ ջրում, ապա այն ըմպում 1-ական ճաշի գդալ՝ օրական 3 անգամ։ Նույն հումքերից մզվածք պատրաստելու համար վերոհիշյալ եփուկը եռացնում են մինչև նրա կես բաժին մնալը, ապա ընդունում ջրով, 1-2 կաթիլ՝ օրական 3 անգամ։ Ոգեթուրմ պատրաստելու համար 1 գ չոր կեղևահումքը թրմում են մի քանի օր 64 գ 70 աստիճանի սպիրտի մեջ,ապա ընդունում 1-2-ական կաթիլ՝ օրական 3-4 անգամ։Քսուք պատրաստելու համար 5 մաս ոգեթուրմը խառնում են 10 մաս վազելինի կամ կարագի հետ, ապա օգտագործում արտաքին ձևով։
                </p>
                <h3>Այլ օգտակար հատկանիշներ</h3>
                <p class="no-border">
                  Գայլահատը խիստ թունավոր է։ Հյութի մի կաթիլն ընկնելով մաշկի վրա, առաջ է բերում արտահայտված գրգռում, իսկ շրթունքների վրա՝ ցավոտ այտուցներ։Ավելի վտանգավոր է, երբ հյութն ընկնում է աչքերի մեջ։ Պտուղները բավականաչափ քաղցր են։ Թունավորումը առաջ է գալիս բույսի հետ շփվելուց, անգամ սենյակում դրված ծաղիկների հոտից։Պրակտիկայում մեզ հանդիպել են գայլահատով թունավորված հիվանդներ, որոնց թունավորման պատկերը արտահայտվել է ընդհանուր թուլությամբ, քնկոտությամբ,ապաթիայով,նողկանքով ։ Պտուղներով  թունավորվելը հիշեցնում է ատրոպինային թունավորումը, բնորոշ՝ փսխումով, լուծով, կոկորդի քերծմամբ, բերանի չորության զգացումով, ստամոքսացավով, գլխապտույտով, վախով, տեսողության խանգարումով, վերջույթների դողով, սրտային առիթմիայով, շնչարգելությամբ։ Նման դեպքերում կատարվում են ստամոքսային լվացումներ, ներարկվում նարկոտիկներ, սրտային միջոցներ և այլն։ ՈՒշագրավ է այն, որ մարդու համար խիստ թունավոր այս պտուղները հաճույքով ուտում են որոշ թռչուններ և դրանով իսկ տարածում բույսի սերմերը։ Ի դեպ, գայլահատի թփերին անասունները խուսափում են մոտենալ։ Գայլահատը դեկորատիվ և մեղրատու բույս է և կարիք ունի պաշտպանության, քանի որ նրա արեալները այնքան էլ մեծ չեն։ Եվրոպական մի շարք երկրներում այն վաղուց համարվում է անհետացող բուսատեսակ և վերցված է հատուկ հսկողության տակ։
                </p>
            </div>
        </div>
        <div class="sidebar">
            <img src="img/գայլահատ.png" alt="գայլահատ">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
