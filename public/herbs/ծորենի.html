<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Ծորենի սովորական</h1>
                <h4>Հայկական տարանունները</h4>
                  <p>
                    Ամիրպարիս, զրիշկ, թթութթվաշ, ժրիշկ, ծոր, կծոխուր, կոծոխրի, կոծոխուրի
                  </p>
                <h3>Դեղաբույսի Նկարագրությունը</h3>
                <p>
                  Ծորենազգիների ընտանիքին պատկանող, տերևաթափ, 1,5-3 մ բարձրության փշոտ թուփ է։ Տերևները հերթադիր են, փնջերով, ձվաձև կամ երկարավուն, բութ կամ սրածայր, ատամնավոր եզրերով, կարճ կոթուններով, բնորոշ թթու համով։ Ծաղիկները երկսեռ են, կրկնակի ծաղկապատյանով, անդուր հոտով, ծաղկաթերթիկները՝ ոսկեդեղին։ Հատապտուղը ձվաձև է, հյութալի, թթու, վառ կամ մուգ կարմիր, ծածկված բարակ մոմաշերտով․ սերմերը մուգ դարչնագույն են, ձվաձև։ Ծաղկում է մայիս-հունիս, իսկ պտուղները հասունանում են սեպտեմբեր-հոկտեմբեր ամիսներին։ Բազմանում է սերմերով և արմատամասերով։ Բազմաթիվ տեսակներից մեր հանրապետությունում հանդիպում են 3-ը, որոնք ունեն դեղորայքային նշանակություն և աճում են գետափերին, թփուտներում, անտառաեզրերին, մացառուտներում, չոր ու քարոտ լեռնալանջերին, արտեզրերին և այլուր։ Ծորենին լավ է աճում չեզոք կամ թույլ հիմնային հողերում, դիմացկուն է շոգի և չորության նկատմամբ։ Բացատներում հաճախ տալիս է անկանոն բուսուտներ։ Բերբերի անունը, որը հաճախ է հանդիպում Դիոսկորիդի մոտ, հունարեն նշանակում է մարգարիտ, որը վերցված է արաբական նույնանուն բառից և նշանակում է խեցի, ելնելով այն բանից, որ բույսի ծաղկաթերթիկները իսկապես նման են խեցու։
                </p>
                <h3>Քիմիական Բաղադրությունը</h3>
                <p>
                  Բույսի արմատներում և կեղևում հայտնաբերված են 11 ալկալոիդներ, այդ թվում նաև բերբերին։ Տերևները պարունակում են բերբերին, դաբաղանյութեր, C, E վիտամիններ, կարոտին, խնձորաթթու և լիմոնաթթու, ծաղիկները՝ ալկալոիդ օքսիականթին, եթերայուղ, պտուղները՝ դեքստրոզա, լևուլոզա, խնձորաթթու (որով էլ պայմանավորված է դրանց թթու համը)։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործում են բույսի արմատը, կոճղարմատը և տերևները, որոշ դեպքերում՝ նաև ծաղիկներն ու պտուղները։ Արմատը և կոճղարմատը մթերում են գարնանը կամ աշնանը, պտուղները հասունանալուց հետո, երբ բերբերինի պարունակությունը դրանց մեջ հասնում է առավելագույնի։ Տերևները հավաքում են բույսի ծաղկելուց հետո, իսկ պտուղները՝ որպեսզի չփչանան դեռևս լրիվ չհասունացած վիճակում, չորացնում բացօթյա, միջանցուկ քամու տակ և պահում մինչև 3 տարի՝ արկղի կամ տոպրակի մեջ։ Պտուղներ շաքարավազի մեջ ավելի երկար են պահպանվում։ Դեռևս մեր թվարկությունից առաջ 650 թ․ ասորական թագավոր Աշուրբանիպալի գրադարանից մեզ հասած կավե սալիկի վրա կարդում ենք ծորենու մասին, որպես դեղաբույսի , որ այն համարվել է արյունը մաքրող միջոց։ Դեղաբույսի օգտակարության մասին իմացել են նաև հին հնդիկներն ու բաբելոնցիները։ Ավիցեննան ծորենու պտուղները, այլ բուսամիջոցների հետ խառնած, նշանակել է խումարային վիճակում գտնվողին, իսկ արմատը՝ բրոնխիալ ասթմայի և ջերմային վիճակից առաջ եկած հևոցի դեպքում։ Մ․ Հերացին, պտուղները, այլ միջոցների հետ զուգորդած, նշանակել է ուժեղ լուծի դեպքում, Ապուճարեհը՝ գաստրոէնտերիտների, Գալենը՝ փայծաղի ցավի, Սահակը՝ դեղնուկի ժամանակ։ Դեղաբույսը առավել մեծ չափով օգտագործել է Ամիրդովլաթը։ Ծորենու արմատի կեղևը եփուկի ձևով նա օգտագործել է բերանի խոռոչի բորբոքումների, իսկ վարդաջրի հետ խառնած՝ աչքի խրոնիկական հիվանդությունների ժամանակ։ Նույն հումքը քացախով կամ գինով եփած, թրջոցի ձևով օգտագործել է լյարդի, իսկ ջրաթուրմի ձևով, հոգնայի միջոցով՝ աղիների հիվանդությունների ժամանակ։ Բժշկապետը նշում է, որ դեղաբույսը օգնում է գինեհարին, կեղևը ամրացնում է շարժվող ատամը և բուժում նրա ոսկրափուտը, բերանի խոռոչի բորբոքումը, ամրացնում է մազարմատը, ուժեղացնում տեսողությունը, սիրտը, լյարդը և ստամոքսը, վերացնում դեղնուկը, կտրում ծարավությունը և զկռտոցը, առաջ բերում փորկապություն։ Արմատի կեղևը կանոնավորում է լյարդի գործունեությունը, բուժում աղիների խոցը, դադարեցնում լուծը, օծելուց՝ օգնում բորբոքական ուռուցքին։ Բույսի ծաղիկները մաքրում են սպիները, բուժում մաշկի թարախային ախտահարումները։ Այն մտնում է բրոնխիալ ասթմայի ժամանակ կիրառվող խառնուրդների մեջ։ Ամիրդովլաթը ծորենու պատրաստուկները նշանակել է նաև քթի արյունահոսության, մոլոքորի, նողկանքի, գերծարավության, ստամոքսային ցավերի, ջրգողության, դիզենտերիայի ժամանակ։ Նա բացահայտել է նաև դեղաբույսի հակաուռուցքային հատկությունը, արմատը և կեղևը գինով կամ քացախով եփած, տվել է լյարդի քաղցկեղով հիվանդին։ Հայկական ժողավդական բժշկության մեջ բույսի արմատի եփուկը տեղ է գտել աղիքային խիթերի բուժման ցանկում, իսկ արմատը և պտուղները, տրորված վիճակում, ներքին ընդունման ձևով, կիրառվել են պալարախտի ժամանակ, հատկապես հազի և հևոցի առկայության պայմաններում։ Հնդկական բժշկության մեջ ծորենին ճանաչվում է որպես մածող և միզամուղ միջոց։ Չեխիայում և Սլովակիայում դեղաբույսի պտուղներից պատրաստված գինին օգտագործվում է վատ ախորժակի, գլխացավերի, փորկապության և դիֆթերիայի ժամանակ։ Բուլղարական բժշկության մեջ արմատը և կեղևը հանրահայտ են հեպատիտների, լեղաքարային հիվանդության, դեղնուկի, նեֆրիտների, միզապարկի հիվանդությունների, պոդագրայի, ռևմատիզմի և ռադիկուլիտի բուժման մեջ, իսկ ժողովրդական բժշկության մեջ՝ ստամոքսի սպազմի, արյունահոսությունների, դիզենտերիայի և լնդախտի ժամանակ։ Ֆրանսիայում դեղաբույսի պտուղները համարվում են որպես մարսողական տրակտի գործունեությունը խթանող, հակաջերմային, հիպոտենզիվ և մանրէասպան միջոց։ Եփուկի կամ թուրմի ձևով պտուղները նշանակվում են ստամոքսաաղիքային տրակտի սուր հիվանդությունների, հատկապես հղիների մոտ առաջ եկած լուծի և փսխման, ինչպես նաև որպես տոնուսավորող միջոց՝ մորֆինիզմի ժամանակ։ Լեհաստանում տերևներն օգտագործվում են ներքին արյունահոսությունների, լեղուղիների և ստամոքսային հիվանդությունների, ինչպես նաև C ավիտամինոզի ժամանակ։ Ավստրիայում բույսի պատրաստուկներն օգտագործում են հեպատոխոլեցիստիտների, տարբեր բնույթի լուծերի և լնդախտի ժամանակ, Գերմանիայում՝ պտուղները գաստրոէնտերոկոլիտների, հազով ուղեկցվող թոքային հիվանդությունների, ողողման ձևով՝ բերանի և բկանցքի բորբոքումների ժամանակ։ Հոլանդիայում թարմ, մատղաշ տերևները, սալաթի ձևով՝ ախորժակը լավացնելու նպատակով, Անգլիայում՝ ներքին արյունահոսություների, իսկ ԱՄՆ-ում՝ լեղուղիների հիվանդությունների և ստամոքսաաղիքային տրակտի թերֆունկցիոն վիճակի ժամանակ։ Իտալիայում գիտականորեն հիմնավորվել են, որ ծորենու պատրաստուկները օժանդակ միջոց են մալարիայի բուժման դեպքում։ Նրանք մեծացած փայծաղի միջից արյան մեջ են դուրս բերում պլազմոդիումներին, իսկ այստեղ, հակամալարիային դեղամիջոցները հեշտությամբ ներգոծում են դրանց վրա։ Ռուսական ժողովրդական բժշկության մեջ բույսի պտուղները, կեղևը և արմատը օգտագործվում են որպես արյունահոսությունը դադարեցնող, լուծը վերացնող, լեղամուղ և ախորժակը լավացնող միջոց։ Անդրբայկալում դեղաբույսը համարվում է որպես քրտնամուղ՝ ցրտառական հիվանդություների ժամանակ և հակամալարիային, իսկ Սիբիրում, ուր աճում են ծորենու տարատեսակներ, դեղաբույսի արմատի թուրմն օգտագործում են որպես արգանդային, իսկ պտուղների եփուկը որպես հակալնդախտային, սերմերը որպես թեթև լուծողական միջոց։ Ուզբեկական ժողովրդական բշժկության մեջ պտուղներն օգտագործվում են որպես սրտամկանը ամրապնդող, ջերմն իջեցնող, ծարավը հագեցնող և հակալուծային միջոց, ինչպես նաև նևրասթենիայի դեպքում։ Արմատի եփուկը տալիս են ռևմատիզմի, տարբեր բնույթի ջերմերի, աչքի և բերանի խոռոչի հիվադությունների ժամանակ։ Հոմեոպաթիայում ծորենու բոլոր մասերն օգտագործվում են լեղուղիների, միզուղիների և արյունահոսությամբ ուղեկցվող այլ հիվանդությունների ժամանակ։ Ա․ Դ․ Տուրովայի և նրա աշխատակիցների տվյալներով պարզվել է, որ դեղաբույսի արմատի ջրաթուրմը՝ 1/10-ի հարաբերությամբ, կենդանիների մոտ առաջ է բերում շարժումների ակտիվության նվազում, նրանց կորդինացիայի խանգարում և մկանների լրիվ թուլացում։ Միաժամանակ ընկել է արյան ճնշումը։ Թուրմը և ոգեթուրմը ուժեղացրել են կենդանու արգանդի կծկումները, բարձրացրել արյան մակարդելիությունը, իսկ ֆիստուլավոր շների մոտ դեղաբույսի ներգործությունից նկատվել է լեղարտադրության ուժեղացում, լեղապարկի տոնուսի թուլացում, կծկումների ամպլիտուդի փոքրացում։ Բերբերինը, որ համարվում է ծորենու ամենաակտիվ ալկալոիդներից մեկը, փորձառական պայմաններում, մեծ դոզաներով կործանարար է ներգործում բոլոր կենդանիների վրա։ Արմատներից և կեղևից ստացվում է բերբերին՝ ծծմբաթթվական աղի ձևով, որը 5 մգ դոզայով, օրական 3 անգամ ուտելուց առաջ, 3-4 շաբաթ տևողությամբ, նշանակվում է խրոնիկական խոլեցիստիտների, լեղաքարային հիվանդության, լեղապարկի դիսկինեզիայի և խրոնիկական հեպատիտների ժամանակ։ Պատրաստուկը հակացուցված է հղիության ժամանակ։ Գիտականորեն հիմնավորված է, որ բերբերինն իջեցնում է արյան ճնշումը, դանդաղեցնում սրտի աշխատանքը, ուժեղացնում լեղարտադրությունը, կրճատում արգանդը և ունի որոշակի հակաուռուցքային հատկություն։ Այն միաժամանակ օգտագործվում է մալարիայի և լեյշմանիոզի դեպքերում։ Բերբերինի կուրսային կիրառումից լեղուղիների բորբոքումներով հիվանդների մեծ մասի աջ թուլակողի հատվածի ցավերը վերանում են, իջնում ջերմությունը, վերանում դիսպեպտիկ երևույթները, նորմալանում աղիների գործունեությունը։ Բուժումից հետո պարզվել է, որ ավելանում է լեղապարկի լեղու արտահոսը, նվազում բիլիրուբինի խտությունը, իսկ մանրադիտակային եղանակով պարզվել է, որ պակասել են բորբոքական վիճակը հիմնավորող բաղադրատարրերը։ Միաժամանակ վերանում են մինչև այդ եղած լյարդային բարդությունները, նորմալանում լյարդի ածխաջրատային և հակատոքսիկ ֆունկցիաները։
                </p>
                <h3>Կիրառման եղանակները</h3>
                <p>
                  Մանրացրածարմատից կամ կեղևից ջրաթուրմ պատրաստելու համար 1/2  թեյի գդալ հումքը 1 ժամ թրմում են 1 բաժակ եռման ջրում, ապա ըմպում 1/2  բաժակ՝ օրական 3-4 անգամ։ Նույնհումքից եփուկ պատրաստելու համար վերցնում են 30 գ, 15րոպե եռացնում 1 բաժակ ջրում, քամում, հովացնում և ըմպում 1-ական ճաշի գդալ՝ օրական 1-2 անգամ։ Տերևներից ոգեթուրմ պատրաստելու համար հումքը խառնում են 40 աստիճանի սպիրտի հետ՝ 1/10 հարաբերությամբ, թրմում 1 օր, ապա ընդունվում 25-30-ական կաթիլ՝ օրական 3 անգամ։ 5 %-անոց ոգեթուրմը կիրառվում է լեղուղիների հիվանդությունների, իսկ 20 %-անոցը՝ արգանդային արյունահոսությունների ժամանակ։
                </p>
                <h3>Այլ օգտակար հատկանիշներ</h3>
                <p class="no-border">
                  Ծորենու պտուղները օգտագործում են մուրաբա, ժելե, հյութ, օշարակ, զովացուցիչ խմիչքներ, կոնֆետ ևհամեմունքներ պատրաստելու համար։ Պտուղներով համեմում են օղին, լիկյորը, հրուշակեղենային որոշ մթերքներ, կվասը, լիմոնադը: Պտուղները միաժամանակ ուտում են թարմ կամ չորացրած: Դրանք գրգռում են ախորժակը, հագեցնում ծարավը: Ծորենին նեկտարատու է: Նրանից ստացված մեղրը բուրավետ է և հաճելի համով: Մատղաշ տերևները շատ տեղերում օգտագործվում են թրթնջուկի փոխարեն, սալաթի ձևով, ինչպես նաև մարինադի մեջ: Արմատի կեղևը կաշին և բուրդը ներկում է կիտրոնադեղին, իսկ պտուղները խառնված շիբի հետ՝ կարմիր: Դեղին, ամուր բնափայտից պատրաստում են զարդարանքի և կիրառական տարբեր առարկաներ։ Սակայն միակ անցանկալին այն է, որ նրա տերևների վրա բազմանում են որոշ ժանգասնկեր, որոնք անցնում են հացաբույսերին և մեծ վնաս պատճառում դրանց բերքատվությանը։
                </p>
            </div>
        </div>
        <div class="sidebar">
            <img src="img/ծորենի.png" alt="ծորենի">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
