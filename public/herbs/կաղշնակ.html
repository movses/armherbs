<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>ԿԱՂՇՆԱԿ ՍՈՎՈՐԱԿԱՆ</h1>
                <h4>Հայկական տարանունները</h4>
                  <p>
                    Հայկական տարանուններ- իշակառ, կածակ, կառ, կարպ փշավոր,տափափուշ
                  </p>
                <h3>Դեղաբույսի Նկարագրությունը</h3>
                <p>
                  Աստղածաղկավորների ընտանիքին պատկանող, մինչև 150 սմ բարձրության, ճյուղավոր, փշապատ ցողուններով երկամյա խոտաբույս է։ Ունի երկարավուն, փշոտ տերևներ։ Ծաղիկները երկսեռ են, վարդագույն, հաճելի բույրով։ Սերմիկներն ունեն փուփուլիկներ, երկարավուն են, ուղիղ կամ թույլ կորացած, գորշ կամ դարչնագույն։ Մեկ բույսն ընդունակ է տալու մինչև 8000 սերմիկ։ Ծաղկում է հուլիսից մինչև սեպտեմբեր, իսկ պտուղները հասունանում են օգոստոս սեպտեմբեր ամիսներին։ Հայաստանում աճում են սովորական, հայկական և տարբերափուշ տեսակները, որոնք բոլորն էլ ունեն որոշակի բուժական նշանակություն։ Կաղշնակը աղբային մոլախոտ է, մեծ չափով հանդիպում է ճամփեզրերին, բնակարանների մոտ, ցանքերում և այլն։
                </p>
                <h3>Քիմիական Բաղադրությունը</h3>
                Դեղաբույսի ծաղկաբույլերն ու տերևները պարունակում են քիչ քանակությամբ ալկալոիդներ, C վիտամին, դաբաղանյութեր, ինուլին, սապոնիններ,սեսկվիտերպենային լակտոն, արկցիոպիկրին, սերմեր՝ 35-38 %, իսկ ցողունի միջուկը՝ 53,5% ճարպայուղ։
                <p>
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործվում են բույսի տերևները, ծաղկազամբյուղները և տերևակիր ընձյուղները, որոնք հավաքում են ծաղկման սկզբում, չորացնում հով տողում՝ միջանցուկ քամու տակ։ Չոր հումքը գրեթե անհոտ է, օժտված դառը համով։ Այն պահում են թղթով փաթաթված վիճակում, արկղների մեջ, 2 տարի ժամկետով։ Դեղաբույսը հնում ժողովրդական բժշկության մեջ օգտագործվել է որպես հակաբորբոքիչ, հականեխիչ, արյունահոսությունը դադարեցնող և վերքամոքիչ միջոց։ Դեռևս իր ժամանակին Ամիրդովլաթը, (շուքահի) կամ (կառ) անվանումներով, դեղաբույսի մասին նշել է, որ այն օգնում է ստամոքսի բորբոքումներին, արգանդի հիվանդություններին, հին ջերմերին։ Բժշկապետի տվյալներով, արմատի եփուկից պատրաստված լոգանքը կտրում է արգանդային արյունահոսությունը, եթե բույսը դնեն բարձի մեջ՝ դադարեցնում է երեխայի բերանից (ջուր գալը), իսկ օգտագործոլով օշինդրի և մեղրի հետ՝ օգնում է փղախտին և պիսակին։ Հայկական ժողովրդական բժշկության մեջ դեղաբույսի եփուկը օգտագործվում է թարախային վերքերի, չարորակ ուռուցքների, փայտացման, անգինայի, ըմպանի բորբոքումների, գինեկոլոգիական մի շարք հիվանդությունների և թոքերի պալարախտի ժամանակ։ Բուլղարիայում դեղաբույսի եփուկն օգտագործում են հազի, բրոնխիալ ասթմայի, սրտխփոցների, լվացումների և թրջոցների ձևով՝ մաշկային մի շարք հիվանդությունների, իսկ ժողովրդական բժշկության մեջ՝ թութքի և չարորակ ուռուցքների ժամանակ։ Ֆրանսիայում այս բույսի արմատների եփուկն օգտագործում են որպես միզամուղ և մարսողությունը լավացնող միջոց։ Նշվում է, որ դեղաբույսի կիրառման հետևանքով մաքրվում է արյունը, բարձրանում տրամադրությունը, վերականգնվում օրգանիզմի ընդհանուր ուժերը։ Թարմ հումքը, տրորված ձևով, դնում են քերծվացքների, վերքերի, մաշկի թարախապալարների վրա, իսկ փոշին ցանում են թարախային վերքերի և խոցերի վրա, եփուկով կատարում են ողողումներ՝ բերանի խոռոչի բորբոքումների ժամանակ։ Ըստ Ն․ Գ․ Կովալևայի փորձառական տվյալների կաղշնակի պատրաստուկներն առանձնապես տոքսիկ չեն և երկարատև կիրառումից չեն առաջացնում կողմնակի երևույթներ։ Փոքր դոզաները դրդում, իսկ մեծ դոզաները ընկճում են կենտրոնական նյարդային համակարգը։ Դեղաբույսի պատրաստուկները ունեն կորդիոտոնիկ ազդեցություն, ուժեղացնում են սրտամկանի կծկումները, սեղմում ծայրամասային անոթները, բարձրացնում զարկերակային արյան ճնշումը, հարթ մկանների տոնուսը, ավելացնում դիուրեզը։ Նրանք օժտված են հոմոստատիկ, հակացնցումային, հանգստացնող և որոշակի մանրէասպան հատկություններով։ Մի շարք երկրներում դեղաբույսի գալենային պատրաստուկներն օգտագործում են որպես պրոֆիլակտիկ միջոց՝ չարորակ ուռուցքների վիրահատական եղանակով բուժումից հետո, ինչպես նաև մաշկի քաղցկեղի, խոցերի, գայլախտի, գեղձախտի, ռևմատիզմի ժամանակ և այլն։ Ն․Գ․ Կովալևան դեղաբույսն օգտագործում է որպես մանրէասպան, արյունահոսությունը դադարեցնող և կարդիոտոնիկ միջոց։
                </p>
                <h3>Կիրառման եղանակները</h3>
                <p>
                  Չոր հումքից ջրաթուրմ պատրաստելու համար նրանից 1 ճաշի գդալ 2-3 ժամ թրմում են 1 բաժակ եռման ջրում, ապա ըմպում 1-ական ճաշի գդալ՝ օրական 3 անգամ։ Ցիստիտների ժամանակ նույն եղանակով թուրմ պատրաստում են միայն տերևահումքից, այն ընդունելով 1-ական ճաշի գդալ՝ օրական 4-6 անգամ։ Եփուկ պատրաստելու համար չոր հումքից 20 գ 30 րոպե եռացնում են 200 մլ ջրում, հովացնում, քամում ու ըմպում 1-ական ճաշի գդալ, օրը 3 անգամ՝ որպես հազը հանգստացնող և ջերմը իջեցնող, իսկ միզուղիների հիվանդությունների ժամանակ՝ 1-ական բաժակ՝ օրական 3 անգամ։ Տերևափոշին ընդունում են գոլ ջրով 1-ական թեյի գդալ՝ օրական 3-4 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Բույսի մատղաշ ընձյուղները և տերևները ուտում են եփած և տապակած վիճակում, մեղրատու է։ Կաղշնակն ուտում են ուղտերը, իսկ մյուս անասունները՝ հազվադեպ։
                </p>
            </div>
        </div>
        <div class="sidebar">
            <img src="img/կաղշնակ.png">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
