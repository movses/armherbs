<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Ծիծեռնախոտ մեծ</h1>
                <h4>Հայկական տարանունները</h4>
                  <p>
                    Դեղին կոճ, ծիծեռնադեղ, ծիծղան ծաղիկ, ծիծռան խոտ, կանթեղախոտ, հողմափայտ, մամերան, մամիրան
                  </p>
                <h3>Դեղաբույսի Նկարագրությունը</h3>
                <p>
                  Կակաչազգիների ընտանիքին պատկանող, 30-70 սմ, մազիկներով ծածկված, ճյուղավոր ցողունով, բազմամյա խոտաբույս է։ Արմատը կարճ է ու բարակ։ Տերևները փետրաձև են ու կտրտված, 7-20 սմ երկարության։ Ծաղկաբույլը հովանոցաձև է, գագաթնային, պսակաթերթերը՝ ոսկեդեղին։ Պտուղը պատիճանման տուփիկ է, սերմերը՝ սև կամ սև ձիթապտղագույն։ Բույսի բոլոր մասերը փափուկ են ու նուրբ և վնասվելուց արտադրում են հիմնային ռեակցիայի նարնջագույն կաթնահյութ։ Հանդիպում է մեր հանրապետության ոչ բարձր լեռնային գոտիներում, ծովի մակերևույթից մինչև 1500 մ բարձրության վրա, հիմնականում բանջարանոցներում, աղբուտներում, ստվերոտ խոնավ տեղերում և այլուր։ Ծաղկում է մայիս-հուլիս ամիսներին, իսկ պտուղները հասունանում են հուլիս-սեպտեմբերին։ Բազմանում է սերմերով։ Ունի սուր, անդուր հոտ, դառը համ։ Ձմեռում է լավ, պտղակալում՝ կանոնավոր։ Անձրևից առաջ բույսի ծաղիկները փակվում են, որը ունի ծաղկափոշին անձրևից պաշտպանելու նշանակություն։
                </p>
                <h3>Քիմիական Բաղադրությունը</h3>
                <p>
                  Բույսի բոլոր մասերը պարունակում են խելիդոնին, հոմոխելիդոնին, խելերիտրին, մեթօքսիխելիդոնին, օքսիխելիդոնին, սանգվինարին, պրոտոպին, սպարտեին, բերբերին, խելիդամին, ստիլոպին և այլ ալկալոիդներ, որոնց քանակը բույսի մեջ հասնում է մինչև 1,87%-ի, այնուհետև 0,01% եթերայուղ, մինչև 1000 մգ % C վիտամին, կարոտին, խելիդոնաթթու, խնձորաթթու, լիմոնաթթու և սաթաթթու, ֆլավոնոիդներ, սապոնիններ, ֆիտոնցիդներ։ Կաթնահյութի 40 %-ը, իսկ սերմերի 40-68 % -ը ճարպայուղ է։ Սերմերը պարունակում են նաև լիպազա ֆերմենտ։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործվում է բույսի վերգետնյա մասը, երբեմն նաև արմատը։ Բույսը հավաքում են ամբողջ ծաղկման սեզոնում, դանակով կամ մանգաղով կտրելով վերգետնյա մասը՝ գետնից 5-10 սմ բարձրության վրա։ Չորացնում են տանիքում լավ քամահարվող տեղում։ Չոր հումքը, որ կազմում է ելանյութի 23-25 %-ը, տրորում են և վերածում փոշու, որը պահում են փակ տուփի մեջ՝ 3 տարի ժամկետով։ Հավաքելիս պետք է զգույշ լինել կաթնահյութի հետ շփվելիս, քանի որ ծիծեռնախոտը պատկանում է թունավոր բույսերի շարքին։ Տարբեր երկրների ժողովուրդների մոտ դեղաբույսը կիրառվել է մաշկային զանազան հիվանդությունների (գորտնուկ, խոց, քոս, պալարախտ, քաղցկեղ, պիգմենտային բծեր և այլն), գայլախտի, վեներական վերքերի, պոդագրայի, հավկուրության ժամանակ և այլն։ Կաթնահյութով բուժել են ոտքերի կոշտուկները, դեմքի պեպենները, տերևների փոշին ցանել են ինֆեկցված վերքերի վրա կամ այդ նպատակով անմիջապես օգտագործվել է թարմ տերևը։ Դեղաբույսը ջրաթուրմի ձևով օգտագործվել է լեղուղիների հիվանդությունների, գեղձախտի, ստամոքսաաղիքային տրակտի բորբոքումների, հատկապես լուծի ժամանակ։ Ջրաթուրմը համարվել է դաշտանը կարգավորող և միզամուղ միջոց, օգտագործվել է ջրգողության ժամանակ։ Ավիցեննան դեղաբույսը խառնել է դառը նշի հետ և քսելու ձևով օգտագործել գլխացավի ժամանակ։ Խառնելով խնկեղեգի հետ, ծիծեռնախոտը օգտագործել է նաև աչքի հատի և վատ տեսողության դեպքերում։ Ամիրդովլաթը նշում է, որ դեղաբույսը օգտակար է ատամնացավին, ականջացավին, դեղնուկին, ոսկրացավին, բացում է լեղուղիների խցանումը, կանոնավորում միզարձակումը, իսկ արտաքին կիրառմամբ օգնում է քորին, քոսին, ճեղքված եղունգին, պեպեններին։ Ռուսական ժողովրդական բժշկության մեջ դեղաբույսը համարվում է միզամուղ, լեղամուղ, լուծողական, հակագորտնուկային և հակագայլախտային։ Օգտագործվում է նաև պոդագրայի, ռևմատիզմի, որքինի, էկզեմայի,գեղձախտի և մաշկի քաղցկեղի ժամանակ։ Բուլղարական ժողովրդական բժշկության մեջ դեղաբույսն օգտագործվում է ջրգողության ժամանակ, որպես միզամուղ, ինչպես նաև դաշտանային ցիկլի խանգարման, գեղձախտի, սիֆիլիսի, մալարիայի, լեղուղիների հիվանդությունների ժամանակ։ Բուլղարիայում գիտական բժշկության մեջ բույսի կաթնահյութը համարվում է որպես ցավազրկող ու սպազմալիտիկ և օգտագործվում է խոլանգիտների, գաստրիտների և կոլիտների ժամանակ։ Գերմանիայում օգտագործվում է ամբողջ բույսը թեյի, ոգեթուրմի և մզվածքի ձևով, որպես ցավ հանգստացնող և սպազմալիտիկ՝ լյարդի և լեղապարկի հիվանդությունների ժամանակ և աղիների գալարակծկումը բարձրացնելու նպատակով։ Լեհաստանում բույսը օգտագործվում է որպես հակաբորբոքիչ, ցավ հանգստացնող, ճիճվամուղ, ինչպես և ստամոքսաաղիքային տրակտի հիվանդությունների, լեղուղիների խիթերի, թութքի և ցավոտ դաշտանի ժամանակ, Ավստրիայում՝  որպես հանգստացնող և հակացնցումային միջոց։ Ֆրանսիայում  դեղաբույսը օգտագործվում է որպես դրդող, միզամուղ և թեթև լուծողական միջոց։ Դրդող ներգործությամբ օժտված է բույսը միայն թարմ վիճակում։ Հոմեոպաթիայում թարմ արմատների էսենցիան օգտագործվում է լյարդի, երիկամների, ստամոքսի հիվանդությունների, ինչպես նաև թոքաբորբի և ռևմատիզմի ժամանակ։ Որոշ տեղերում օղիով պատրաստված բույսի ոգեթուրմն օգտագործվում է յոդի փոխարեն՝ վերքերը մշակելու նպատակով։ Հայկական ժողովրդական բժշկության մեջ կան տվյալներ, որ դեղաբույսն օգտակար է ջլաբորբի, գլխացավերի՝ հատկապես միգրենի ժամանակ, իսկ կաթնահյութը, ըստ Հ․ Հ․ Սեպետճյանի, օգտագործվել է տրախոմայի, կոնդիլոմաների և գորտնուկների դեպքերում։ Գ․ Մենևիշյանը նշում է կաթնահյութի օգտակարության մասին՝ մաշկային կոծիծների բուժման դեպքում։ Գորտնուկը բուժելու համար ամեն օր ախտահարված տեղամասին կաթեցնում են կաթնահյութը և կապում, այնքան ժամանակ, մինչև գորտնուկի արմատը դուրս կգա։ Մինչև այժմ էլ մեր հանրապետության որոշ շրջաններում լավ տրորված դեղաբույսը հավասար չափով խառնում են կարագի հետ և քսում սնկային հիվանդություններով ախտահարված մաշկին։ Որոշ տեղերում դեղաբույսի եփուկի մեջ լողացնում են մաշկային հիվանդություններով կամ գեղձախտով տառապող երեխաներին։ Ս․ Օ․ Չիրվինսկին կենդանիների վրա փորձով պարզել է, որ դեղաբույսի 5%-անոց ջրիկ մզվածքից քաղցկեղային բջիջները ենթարկվում են կազմալուծման։ Փորձնականորեն հիմնավորված է դեղաբույսի հակաուռուցքային ներգործությունը և որոշ դեպքերում օգտագործվում է կլինիկական պայմաններում՝ ուռուցքների ետվիրահատական պրոֆիլակտիկան ապահովելու համար։ Ս․ Ա․ Տոմիլինը, ծիծեռնախոտը զուգորդելով այլ դեղաբույսերի հետ, այն հաջողությամբ կիրառել է լեղուղիների մի շարք հիվանդությունների, ինչպես նաև բրոնխիալ ասթմայի, խրոնիկական պոլիարթրիտների, կրծքային հեղձուկի, հիպերտոնիկ հիվանդության, էկզեմայի և մաշկային այլ հիվանդությունների ժամանակ։ Ստամոքսի քաղցկեղի դեպքում դեղաբույսը ի հայտ է բերում ընդհանուր հանգստացնող ներգործություն։ Արևմտաեվրոպական բժշկության մեջ ծիծեռնախոտի պատրաստուկները լայն կիրառում ուներ ջրգողության, ջերմային վիճակի, միզուղիների հիվանդությունների, մալարիայի, ռևմատիզմի, պոդագրայի, հեպատոխոլեցիստիտների ժամանակ։ Արմատի փոշին օգտագործվում է որպես հակախոցային, միզամուղ, լուծողական,քրտնամուղ, լեղամուղ, ցավ հանգստացնող, հատկապես ատամնացավի դեպքում։ Բույսի ալկալոիդներից խելիդոնինը կիրառվում է մանկական պրակտիկայում որպես ցավ հանգստացնող և ստամոքսաաղիքային տրակտի հիվանդությունների ժամանակ։ Ծիծեռնախոտը օգտագործվում է նաև անասնաբուժության մեջ՝ոչխարների տիմպանիտը բուժելու համար։ Չորացած վիճակում այն օգտագործվում է տնային կենդանիների վերքերը, մաշկային վարակիչ հիվանդությունները և ճիճվակրությունը բուժելու համար։ Սակայն դեղաբույսի մեծ դոզայից առաջ է գալիս թունավորում, որի հիմնական նշաններն են ծարավությունը, գլխում և ստամոքսում ծանրության զգացումը, գլխապտույտը, զգայախաբությունը, իսկ ավելի ծանր դեպքերում առաջ է գալիս ուշաթափություն, սրտանոթային անբավարարություն։ Թունավոր է ամբողջ բույսը, հատկապես արմատը, ինչպես մարդու, այնպես էլ կենդանիների և միջատների համար։
                </p>
                <h3>Կիրառման եղանակները</h3>
                <p>
                  Ծիծեռնախոտի բոլոր պատրաստուկները պետք է ընդունել միայն բժշկի խորհրդով և նրա անմիջական հսկողության տակ։ Բույսից ջրաթուրմ պատրաստելու համար հաճախ օգտվում են խառնուրդներից։ Բրոնխիալ ասթմայի, կապույտ հազի և բրոնխիտների ժամանակ հավասար չափերով վերցնում են սագաթաթ, մեղրածուծ, սև թանթրվենու ծաղիկներ, սոճու կոն և ծիծեռնախոտ, որից 4 թեյի գդալ լցնում են 1 բաժակ եռման ջրի մեջ, թրմում 2 ժամ, ապա ըմպում օրվա ընթացքում 3 անգամ, կամ հավասարաչափ իրար են խառնում սրոհունդը, ուրցը և ծիծեռնախոտը։ Այս խառնուրդից 4 ճաշի գդալ լցնում են 1 լ եռման ջրի մեջ և հովանալուց հետո աստիճանաբար ըմպում որպես միզամուղ, կամ վերցնում են 1 մաս ծիծեռնախոտ և 2-ական մաս հազարտերևուկ, երիցուկ և սրոհունդ, որոնցից 1 ճաշի գդալ թրմում են 1 բաժակ եռման ջրում, ըմպում միանվագ, օրական 3 անգամ՝ խոցային հիվանդության դեպքերում։ Լյարդի և լեղուղիների հիվանդությունների ժամանակ հավասար չափով վերցված ծիծեռնախոտի և անանուխի խառնուրդից 1 ճաշի գդալ 1 բաժակ եռման ջրում թրմում են 1 ժամ և ըմպում միանվագ՝ առավոտյան և երեկոյան ժամերին։ Նույն նպատակով և նուն ձևով օգտագործվում է նաև հավասար չափերով վերցված ծիծեռնախոտ, ընկույզի տերև և եղերդակի արմատի խառնուրդը։ Թարմ հjութից քսուք պատրաստելու համար հումքը խառնում են վազելինի հետ 1/4-ի, իսկ փոշուց քսուք պատրաստելիս՝ 1/1-ի հարաբերությամբ և զանգվածի կայունացման համար ավելացնում են 0,25 % կարբոլաթթու։ Խոլելիթինը, որ բաց է թողնվում դեղատներում, ընդունում են 10-ական կաթիլ, օրական 3 անգամ՝ ուտելուց 15 րոպե առաջ։ Թարմ կաթնահյութը կամ ջրիկ մզվածքը կոկորդի պապիլոմայի, մաշկի քաղցկեղի, գորտնուկների և ոտքերի կոշտուկների ժամանակ օգտագործելիս տարբեր չափերով նոսրացվում է գլիցերինով։
                </p>
                <h3>Այլ օգտակար հատկանիշներ</h3>
                <p class="no-border">
                  Դեղաբույսը հարուստ է ծաղկափոշով, որով էլ հրապուրում է մեղուներին և այլ միջատների։ Պտուղներից ստացվող ճարպայուղը կիրառվում է մետաղները կորոզիայից պաշտպանելու համար։ Բույսը, շիբի հետ խառնած, բուրդը ներկում է կարմրադեղին, իսկ արմատը՝ դեղին։ Թարմ բույսից պատրաստված թուրմով սրսկում են սենյակային բույսերը՝ լվիճներին ոչնչացնելու համար։
                </p>
            </div>
        </div>
        <div class="sidebar">
            <img src="img/ծիծեռնախոտ.jpg" alt="ծիծեռնախոտ">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
