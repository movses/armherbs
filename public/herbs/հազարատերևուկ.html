<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>ՀԱԶԱՐԱՏԵՐԵՎՈՒԿ  ՀԱՏՎԱԾԱՏԵՐԵՎ</h1>
                <h4>Հայկական տարանունները</h4>
                  <p>
                    Հայկական տարանուններ— բյուրատերևակ, գառան տոտիկ, երդեց խոտ, թռցիկ, մեռելի ծաղիկ, վիրախոտ, փրթմինակ
                  </p>
                <h3>Դեղաբույսի Նկարագրությունը</h3>
                <p>
                  Աստղածաղկավորների ընտանիքին պատկանող, 20-70 սմ ուղղաձիգ ցողունով, սողացող կոճղարմատով բազմամյա խոտաբույս է։ Արմատամերձ տերևները կոթունավոր են, մյուսները՝ նստադիր, նշտարաձև, կրկնակի կամ եռակի փետրաձև։ Լեզվակային ծաղիկները սպիտակ են, կենտորնական մասում՝ կեղտասպիտակավուն։ Պտուղը մանր սերմիկ է։ Ծաղկում է հունիսից մինչև գարնան վերջին օրերը, իսկ սերմերը հասունանում են հուլիս-սեպտեմբեր ամիսներին։ Մեր հանրապետությունում աճող 12 տեսակներից մեծ մասը ունեն բուժական նշանակությու։ Դրանցից բարձր է գնահատվում սովորական կամ հատվածատերև հազարատերևուկը։ Դեղաբույսն ունի օշինդրային սուր հոտ, դառը համ։ Այն հաճախ հանդիպում է խոշոր բուսուտներով, անտառի բացատներում, մարգագետիններում, թփուտներում, արոտավայրերում և այլուր։ Պտղակալում է կանոնավոր, ձմեռում լավ, հեշտ է տանում երաշտն ու շոգը, լավ է աճում աղքատ հողերում։ Բազմանում է սերմերով և վերգետնյա ճանապարհով։
                </p>
                <h3>Քիմիական Բաղադրությունը</h3>
                <p>
                  Ծաղիկներում  և տերևներում հայտնաբերված է մինչև 1 % մուգ կապույտ կամ երկնագույն եթերայուղ, որը պարունակում է ազուլեն, բարդ եթերներ, կամֆորա, տույոլ, ցինեոլ, բորնեոլ, բորնիլացետատ, խամազուլեն, կարիոֆիլեն, ինչպես նաև մրջնաթթու, քացախաթթու, իզովալերիանաթթու, ակոնիտաթթու, դաբաղանյութեր, խեժ, դառը նյութեր, C, E, K վիտամիններ, կարոտին, սապոնիններ, ալկալոիդներ, նիտրատներ, խոլին, ասպարագին, ամինաթթուներ, ֆիտոնցիդներ, քիմիական տարրերից՝ ալյումին, երկաթ, քրոմ,պղինձ, մանգան։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են բույսի վերգետնյա մասը, որը հավաքում են ծաղկման փուլում, չորացնում հով տեղում, միջանցուկ քամու տակ, կախված կամ բարակ շերտերով փռված վիճակում։ Պատրաստի հումքը պահում են թիթեղյա տուփի մեջ։ Ծաղիկներն ու տերևները երբեմն մթերում են առանձին-առանձին։ Ավիցեննան դեղաբույսն օգտագործել է դիմաներվի պարեզի, ականջացավի, որձկումների, ատամների, գլխուղեղի և թոքերի որոշ հիվանդությունների, հատկապես բրոնխիալ ասթմայի ժամանակ։ Դեղաբույսը երիցուկի հետ խառնած Մ․ Հերացին լոգանքի ձևով նշանակել է ջերմող հիվանդներին։ Հ․ Օղուլլուխյանը որպես ցավազրկող միջոց դեղաբույսն օգտագործել է ներքին օրգանների սպաստիկ ցավերի ժամանակ։ Ըստ Շյոնենբերգի, դեղաբույսի թարմ հյութը, ներքին ընդունման ձևով, դրական է անդրադառնում սրտխփոցների, գլխի արյունալեցումների և անկանոն պուլսի վրա։ Ռուսական ժողովրդական բժշկության մեջ դեղաբույսը թուրմի ձևով օգտագործվում է դեզենտերիայի, վերին շնչուղիների հիվանդությունների, թութքի և արգանդի արյունահոսությունների ժամանակ,իսկ արտաքին ձևով՝ վերքերի արյունահոսությունը դադարեցնելու և շուտ բուժվելու նպատակով։ Վերքերի վրա դնում են տրորված թարմ դեղաբույս, իսկ ձմռան ամիսներին՝ եփուկ, սառը թրջոցի ձևով՝ խառնված երիցուկի հետ։ Կան տվյալներ, որ թուրմն օժտված է ծննդկանի կաթն ավելացնելու և ախորժակը լավացնելու հատկություններով։ Թարմ հյութը լայն կիրառում է ունեցել թոքերի պալարախտի և սակավարյունությունների բուժման բնագավառներում։ Ն․Գ․Կովալևայի տվյալներով, դեղաբույսն օժտված է անտիսկլերոտիկ ներգործությամբ։ Գերմանիայում արմատով դեղաբույսն օգտագործվում է որպես ախորժակն լավացնող միջոց, իսկ արտաքին՝ վերքերը բուժելու նպատակով։ Ֆրանսիայում դեղաբույսը համարվում է որպես օրգանիզմը տոնուսավորող, դիուրետիկ և դրդող միջոց, օգտագործվում է ընդհանուր թուլության, որոշ հիվանդությունների և ցավոտ դաշտանի ժամանակ։ Բուլղարիայում  և Լեհաստանում ծաղիկների և տերևների եփուկը օգտագործում են գերձախտի, ռևմատիզմի, լյարդի հիվանդությունների, ճիճվակրության և գլխացավերի ժամանակ։ Բացի այդ, դեղաբույսի եփուկը օգտագործվում է նաև բերանի և կոկորդի ողողումների նպատակով՝ մի շարք բորբոքական երևույթների ժամանակ։ Հազարատերևուկի և երիցուկի 1/3 հարաբերությամբ եփուկով երեսը լվանալիս (1 ճաշի գդալ հումքը`1 բաժակ ջրին) դեմքի մաշկն դառնում է թավշանման փափուկ ու փայլուն։ Դեղաբույսն օֆիցինալ է Ֆինլանդիայում, Նիդեռլանդիայում, Ավստրիյում, Ռումինիայում, Շվեդիայում, Շվեցարիայում։ Ախիլլեինը բարձրացնում է արյան մակարդելիությունը, իսկ ազուլենը ունի հակաբորբոքիչ, հակաալերգիկ և վերքամոքիչ հատկություններ, միաժամանակ կասեցնելով ուռուցքների աճը։ Ըստ Ա․Ս․Մալչևսկայայի, դեղաբույսի հեմոստատիկ ազդման մեխանիզմի հիմքում ընկած է թրոմբոցիտներին քանակի մեծացումը, ֆիբրինային ֆերմենտների ակտիվության բարձրացումը, արգանդի մկանների կծկման ուժեղացումը։ Պարզվել է, որ բույսի 0․5%-անոց թուրմը մեծացնում է արյան մակարդելիությունը 60%-ով, որը գերազանցում է կալցիումի քլորիդի 1/200-1/500 լուծույթների նույնանման ազդեցություններին, իսկ 5 %-անոց թարմ հյութը արյան մակարդելիությունը մեծացնում է մինչև 80%-ով։ Կլինիկական պայմաններում դեղաբույսը տալիս են վատ ախորժակի, ստամոքսաաղիքային տրակտի, քթային, արգանդային, թութքային, լնդային, թոքային և վերքային արյունահոսությունների ժամանակ։ Դեղաբույսը,հատկապես  եղինջի տերևների հետ, արդյունավետ է ներգործում արգանդի բորբոքական պրոցեսների և ֆիբրոմայի հողի վրա առաջ եկած արյունահոսությունների ժամանակ։ Մեր կողմից դեաբույսը, եփուկի ձևով, կիրառվել է թերսեկրետոր խրոնիկական գաստիտների ժամանակ։ Պարզվել է, որ հազարատերևուկի 5%-անոց եփուկը ունի ստամոքսի սեկրեցիան և մոտոր ֆունկցիան դրդող ներգործություն։ Ավելացել է ստամոքսահյութի ժամային լարվածությունը, աղաթթվի դեբիտ-ժամը, հյութի պրոտեոլիտիկ ակտիվությունը, ակտիվացել ստամոքսի շարժիչ ֆունկցիան։ ՈՒշագրավ է այն հանգամանքը, որ դեղաբույսի ավելի բարձր դոզաները (15-20%-անոց լուծույթները) ի հայտ են բերել միանգամայն հակառակ ներգործություն, որի համար էլ մեր կողմից օգտագործվել են խոցային հիվանդության և գերսեկրետոր, գերթթվային գաստրիտների ժամանակ։ Ըստ որում՝ դեղաբույսի ավելի մեծ դոզաներն առաջ են բերել նողկանք, որոշ դեպքերում, նույնիսկ փսխում, գլխապտույտ, անգամ մաշկային ալերգիկ երևույթներ։ Հազարատերևուկն օժտված է ֆիտոնցիդային, մանրէասպան և նախակենդանիների վրա ներգործող հատկություններով։ Այն լայնորեն կիրառվում է նաև անասնաբուժության մեջ, հիմնականում ստամոքսաաղիքային տրակտի հիվանդությունների ժամանակ։
                </p>
                <h3>Կիրառման եղանակները</h3>
                <p>
                  Դեղաբույսից թուրմ պատրաստելու համար 2 թեյի գդալ հումքը 1 ժամ թրմում են 1 բաժակ եռման ջրում, ապա ըմպում օրվա մեջ 4 անգամ, կամ 2 ճաշի գդալ հումքը նույն ձևով թրմում են 0,5 լ ջրում և օգտագործում արտաքին ձևով, կամ 15 գ հումքը 30 րոպե թրմում են 200 մլ եռման ջրում, ըմպում 1-ական ճաշի գդալ՝ օրական 3 անգամ։ Եփուկ պատրաստելու համար 15 գ հումքը 10 րոպե եռացնում են 200 մլ ջրում, ըմպում 1-ական ճաշի գդալ՝ օրական անգամ, իսկ արգանդային արյունահոսությունների դեպքում 1-ական բաժակ՝ օրը 3 անգամ, կամ 10-20 գ հումքը 5-10 րոպե եռացնում են 250 մլ ջրում, հովացնում, քամում, ապա ըմպում 1/2 բաժակ՝ օրը 3 անգամ, 25-30 օր խոցային հիվանդության և գաստրիտների դեպքում։ Թարմ բուսահյութը ընդունում են մեղրով, 1-ական թեյի գդալ՝ օրը 3 անգամ, կամ 20-30-ական կաթիլ, հավասար քանակով խառնված փեգենայի կաթիլների հետ՝ սրտխփոցների և սրտային առիթմիաների ժամանակ։ Թարմ բույսից քսուկ պատրաստելու համար 1 պտղունց հումքը լավ տրորելով սանդի մեջ դարձնում են շփոթ, ավելացնում նույնչափ խոզի ճարպ և լավ խառնում։ Դեղաբույսի փոշին ընդունում են 0,3 գ, ուտելուց հետո՝ օրական 2-3 անգամ, իսկ եթե հավասար քանակով խառնվում է եղինջի փոշու հետ, ապա յուրաքանչյուր բույսից ընդունում են 0,15-ական գրամ, նույն եղանակով։ Ջրիկ մզվածք պատրաստում են 40 աստիճանի սպիրտի հետ, պերկոլյացիոն եղանակով։ Այն ընդունում են 40-50-ական կաթիլ՝ օրական 2-3 անգամ։ Ոգեթուրմը, որ բաց է թողնվում դեղատներում, ընդունվում է վերոհիշյալ եղանակով։ Դեղաբույսը հաճախ օտագործում են խառնուրդների ձևով։ Այսպես, ցիստիտների բուժման նպատակով իրար են խառնում 2 ճաշի գդալ հազարատերևուկ, 1 ճաշի գդալ խնկեղեգի արմատ, 1 ճաշի գդալ կեչու բողբոջ և 2 ճաշի գդալ արջախաղողի տերև։ Այս խառնուրդից վերցնում են 2 ճաշի գդալ, 5-7 րոպե եռացնում 500 մլ ջրի մեջ, հովացնում 30 րոպե, ապա ըմպում օրական 4 անգամ։ Ըստ Մ․ Ա․ Նոսալի, աղեփկանքի ժամանակ վերցնում են 2 ճաշի գդալ հազարատերևուկի տերև, 2 ճաշի գդալ քեմոնի սերմ, 1 ճաշի գդալ սամիթի սերմ, 1 ճաշի գդալ մանր կտրտված վարսակի ծղոտ, 3 ճաշի գդալ խնկեղեգի արմատ և 1 թեյի գդալ կատվախոտի արմատ։ Այս խառնուրդից 3 ճաշի գդալ 15 րոպե եռացնում են 3 բաժակ ջրում, հովացնում, քամում, ապա ըմպում 1-ական բաժակ՝ օրական 3 անգամ։ Ստամոքսային կծողական բնույթի ցավերի ժամանակ իրար հավասարաչափ խառնված երիցուկի և հազարատերևուկի ծաղիկներից վերցնում են 1 ճաշի գդալ, 20 րոպե թրմում 1 բաժակ եռման ջրում, ապա ըմպում որպես թեյ։ Արյունահոսությունների և էնտերոկոլիտների ժամանակ իրար հավասարաչափ խառնված հազարատերևուկի, կաղնու կեղևի, սագաթաթի, ազնվամորու և գետնամորու տերևների խառնուրդից վերցնում են 1 ճաշի գդալ 4-6 ժամ թրմում են 1 բաժակ ջրում, ապա եռացնում ու ըմպում օրվա մեջ մեկ անգամ, կամ առատ դաշտանի դեպքում հավասարաչափ իրար խառնված սագաթթվի, հազարատերևուկի և կատվախոտի արմատի խառնուրդից վերցնում են 2 թեյի գդալ, 30 րոպե թրմում 1 բաժակ եռման ջրում ու ըմպում 1-ական բաժակ՝ օրական 2 անգամ, կամ խոլոցիստիտների և խոլանգիտների դեպքում հավասարաչափ իրար խառնված հազարատերևուկի, ծորենու պտուղների, կեչու տերևների, գիհու պտուղների և օշինդրի խառնուրդից 1 ճաշի գդալ հումքը 30 րոպե թրմում են 1 բաժակ եռման ջրում, ապա ըմպում 1-ական բաժակ՝ օրական 2 անգամ, կամ հեպատիտների և լյարդի ցեռոզի ժամանակ իրար հավասարաչափ խառնված հազարատերևուկի, եղերդակի արմատի, ձիաձետի և սրոհունդի խառնուրդից  2 թեյի գդալ 30 րոպե թրմում են 1 բաժակ եռման ջրում, ապա ըմպում 1-ական բաժակ՝ օարական 2 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Բույսից ստսցվող եթերայուղով համեմում են ոգելից խմիչքները։ Լավ անասնակեր է, սակայն մեծ քանակության դեպքում կարող է առաջ բերել անասունների թունավորում։ Այն հաճույքով ուտում են ճագարները։ Բույսը մեղրատու է։
                </p>
            </div>
        </div>
        <div class="sidebar">
            <img src="img/հազարատերևուկ.jpg">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
