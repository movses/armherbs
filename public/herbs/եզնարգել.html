<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Եզնարգել դաշտային</h1>
                <h4>Հայկական տարանունները</h4>
                  <p>
                    արորկա, եզնկա, զողալ-փուշ, իշախոռն, լծարգել, կաղնուտ, օձխի, օձխուկ
                  </p>
                <h3>Դեղաբույսի Նկարագրությունը</h3>
                <p>
                  Թիթեռնածաղկավորների ընտանիքին պատկանող, 30-70 սմ բարձրության , բազմամյա, փշոտ խոտաբույս է՝ երկարավուն, ձվաձև տերևներով, վարդագույն, երկսեռ ծաղիկներով։ Արմատը արտաքինից սպիտակ է, կտրվածքում՝ գորշ դեղնավուն, յուրահատուկ հոտով, դառը համով։ Աճում է գետեզրերին, անտառի բացատներում, թփուտներում, ցրված կամ բուսուտների ձևով։ Ծաղկում է ամռան ամիսներին, պտղակալում՝ օգոստոսից մինչև ուշ աշուն։ Բույսը լուսասեր է, պահանջկոտ խոնավության նկատմամբ, լավ աճում է կրային, սև և ջրաբերուկային հողերում։ Պտղակալում է կանոնավոր, ցրտադիմացկուն  է։ Դեռևս Դիոսկորիդը իր ժամանակին նկատել է, որ բույսը հաճույքով ուտում են միայն ավանակները, այստեղից էլ վերջինիս անունը՝ օնոնիս, որը ծագել է հունական օնոս՝ ավանակ բառից։ Իսկ հայկական անունը ծագել է այն բանից, որ իբր իր երկար ու պինդ արմատի պատճառով բույսը արգելում է հերկող եզներին։
                </p>
                <h3>Քիմիական Բաղադրությունը</h3>
                <p>
                  Բույսի բոլոր մասերը, հատկապես արմատը, պարունակում են սապոնիներ, գլիկոզիդներ (օնոնին, պսևդոօնոնին, օնոն), տրիտերպենային սպիրտ (օնոցերիլ), եթերայուղ, խեժ, դաբաղանյութեր, կիտրոնաթթու, օսլա։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործում են արմատը, որը մթերում են սեպտեմբեր-հոկտեմբեր ամիսներին, հանում են բահով, մաքրում հողը, կտրում և հեռացնում վերգետնյա մասը, լվանում սառը ջրով և չորացնում լավ քամհարվող տեղում, կախված վիճակում կամ չորանոցում՝ 40-50 աստիճանի պայմաններում։ Եզնարգելը ժողովրդական բժշկության մեջ հայտնի է որպես միզամուղ և քրտնամուղ, արյունահոսությունը դադարեցնող, ինչպես նաև ամոքող միջոց՝ գլխացավերի, մարմնի ջարդվածության, ռևմատիզմի, մաշկային խրոնիկական ցանավորումների, ջրգողության, միզուղիների բորբոքումների և դրանց քարային ախտահարումների ժամանակ։ Ամիրդովլաթը, «շիրիշ» անվան տակ, բույսի արմատի կեղևի և գինու խառնուրդը, ներքին ընդունման ձևով, առաջարկել է որպես միզամուղ «քարը ցրող և պեղծ խոցերը լավացնող» միջոց, միաժամանակ նշելով արմատի օգտակարությունը ջրով կամ քացախով՝ ատամնացավի ժամանակ։ Դեղաբույսի բուժական հատկանիշները գիտականորեն հիմնավորվել են Բ․ Ե․Վոտչալի կլինիկայում։ Այսպես, 2-3 շաբաթ տևողությամբ ոգեթուրմի կիրառումից թութքով հիվանդների մոտ տեղի է ունեցել սուբյեկտիվ վիճակի լավացում, բուժման 7-10-րդ օրերից վերացել են ցավերը և սեղման զգացումը ուղիղ աղիքի շրջանում, փոքրացել ու փափկել են թութքային հանգույցները, դադարել արյունահոսությունը, կանոնավորել աղիների գործունեությունը, վերացել փորկապությունը։ Եզնարգելի ինչպես արմատի եփուկի, այնպես էլ ոգեթուրմի կիրառումը լավ արդյունք է տվել թութքի հողի վրա առաջ եկած հետանցքային քորի ժամանակ։ Դեղամիջոցների կիրառումը դրականապես է անդրադարձել նաև ախորժակի վրա, իսկ մյուս կողմից, վերացել են փորի շրջանի ցավերը և բքնածությունը։ Դեղաբույսը զուրկ է տոքսիկ ներգործությունից։
                </p>
                <h3>Կիրառման եղանակները</h3>
                <p>
                  Եփուկ պատրաստելու համար 30 գ մանրացրած արմատը 1լ ջրում եռացնում են մինչև նրա կես մասի մնալը, այնուհետև ֆիլտրում, ապա ընդունում 50-ական մլ, օրական 3 անգամ, ուտելուց առաջ՝ 2-4 շաբաթ տևողությամբ, կամ 12 գ մանրացրած արմատը 20 րոպե եռացնում են 200 մլ ջրում, ապա ըմպում 1-ական ճաշի գդալ՝ օրական 3-4 անգամ։ Ջրաթուրմ պատրաստելու համար 1 ճաշի գդալ մանրացրած արմատը 15 րոպե թրմում են 0,5 լ եռման ջրում, ապա այն ըմպում օրվա մեջ 3-4 անգամ։ Ոգեթուրմ պատրաստելու համար 20 գ մանրացրած արմատը 1 շաբաթ տևողությամբ թրմում են 70 աստիճանի սպիրտի մեջ, ապա ընունում 40-50-ական կաթիլ (1 թեյի գդալ), ջրով՝ օրական 3 անգամ։ պատրաստի վիճակում ոգեթուրմը բաց է թողնվում նաև դեղատներից՝ 100 միլիլիտրանոց սրվակներով։
                </p>
                <h3>Այլ օգտակար հատկանիշներ</h3>
                <p class="no-border">
                  Մատղաշ տերևները ուտում են տապակած վիճակում։ Ցողուններն ու տերևները, շիբի հետ խառնած, գործվածքները ներկում են դեղին, իսկ երկաթարջասպի հետ խառնած՝ կանաչ գույնի։
                </p>
            </div>
        </div>
        <div class="sidebar">
            <img src="img/եզնարգել.png" alt="եզնարգել">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
