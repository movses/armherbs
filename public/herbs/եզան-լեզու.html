<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Եզան լեզու մեծ։ Հայկական տարանունները՝ գաղտիկ, գաղտիկուր, գառնալեզու, եզնալեզու, լեզվախոտ, լեզվակ, կաթնկոռնի, մալի լեզու, ջղաթուփ, ջղախոտ, ճղաթփիկ</title>
    <link href="herbs/style.css" rel="stylesheet" />
    <link rel="icon" href="img/favicon.ico" type="image/x-icon">

    <meta property = "og:title" content = "Եզան լեզու դեղաբույսի բուժական Նշանակությունը" />
    <meta itemprop="name" content="Եզան լեզու դեղաբույսի բուժական Նշանակությունը">
    
    <meta name = "description" content ="Ավիցեննան նշում է եզան լեզվի բոլոր տեսակների օգտակարությունը վերքերի, ուռուցքների, խրոնիկական չարորակ խոցերի, աչքերի, լյարդի, երիկամների հիվանդությունների ժամանակ։ Նա բույսի տերևահյութը և սերմերը հաջողությամբ օգտագործել է ականջաբորբի, լնդերի ախտահարման, արյունախխումների և արյունային փսխումների ժամանակ՝ այս դեղամիջոցները խառնելով վարդաջրի և նույնատիպ ներգործող այլ դեղաբույսի հետ" >
    <meta itemprop="description" content="Ավիցեննան նշում է եզան լեզվի բոլոր տեսակների օգտակարությունը վերքերի, ուռուցքների, խրոնիկական չարորակ խոցերի, աչքերի, լյարդի, երիկամների հիվանդությունների ժամանակ։ Նա բույսի տերևահյութը և սերմերը հաջողությամբ օգտագործել է ականջաբորբի, լնդերի ախտահարման, արյունախխումների և արյունային փսխումների ժամանակ՝ այս դեղամիջոցները խառնելով վարդաջրի և նույնատիպ ներգործող այլ դեղաբույսի հետ">
    <meta property = "og:description" content = "Ավիցեննան նշում է եզան լեզվի բոլոր տեսակների օգտակարությունը վերքերի, ուռուցքների, խրոնիկական չարորակ խոցերի, աչքերի, լյարդի, երիկամների հիվանդությունների ժամանակ։ Նա բույսի տերևահյութը և սերմերը հաջողությամբ օգտագործել է ականջաբորբի, լնդերի ախտահարման, արյունախխումների և արյունային փսխումների ժամանակ՝ այս դեղամիջոցները խառնելով վարդաջրի և նույնատիպ ներգործող այլ դեղաբույսի հետ" />

    <meta property = "og:url" content = "https://www.armherbs.com/plantago"/>
    <script async src="https://pagead2.googlesyndication.com/pagead/js/adsbygoogle.js?client=ca-pub-8864088076123235"
     crossorigin="anonymous"></script>
</head>
<body>

<div class="wrapper">
    <div class="main">
        <div class="container">
            <div class="content">
                <h1>Եզան լեզու մեծ</h1>
                <h4>Հայկական տարանունները</h4>
                  <p>
                    գաղտիկ, գաղտիկուր, գառնալեզու, եզնալեզու, լեզվախոտ, լեզվակ, կաթնկոռնի, մալի լեզու, ջղաթուփ, ջղախոտ, ճղաթփիկ
                  </p>
                <h3>Դեղաբույսի Նկարագրությունը</h3>
                <p>
                  Ջղախոտազգիների ընտանիքին պատկանող, 10-40 սմ բարձրության բազմամյա խոտաբույս է, 3-9 խոշոր, ձվաձև տերևներով։ Հասկը պարզ է, գլանաձև, պտուղը տուփիկ՝ 8-10 սերմիկներով։ Տարածված են բույսի մեծ, միջին, նշտարատերև և այլ տեսակները։Բույսը բազմանում է սերմերով, ծաղկում է մայիս-հունիս ամիսներին, իսկ պտուղները հասունանում են ամռան ամիսներին։Բույսը տալիս է ցաք ու ցրիվ բուսուտներ։ Բավականաչափ պահանջկոտ է հողի և խոնավության նկատմամբ։Չոր եղանակին տերևները փռվում են գետնին, դրանով իսկ պահպանում արմատի խոնավությունը , մինչդեռ խոնավ եղանակին տերևները բարձրանում են։ Բույսը աճում է ճամփեզրերին, աղբուտներում, ամայի տեղերում, տնամերձ հողամասերում, մարգագետիններում, ցանքերի մեջ և այլուր։Բույսի լատինական անունը նշանակում է ուղեկից, որն առաջացել է այն բանից, որ եզան լեզվի սերմերը հաճախ տարածվում են կոշիկներին կպած հողի և ցեխի հետ։
                </p>
                <h3>Քիմիական Բաղադրությունը</h3>
                <p>
                   Տերևներում հայտնաբերված են ինդիկնային աուկուբին գլիկոզիդը, դառը և դաբաղիչ նյութեր, կարոտին, C և K վիտամիններ, ֆլավոնոիդներ, մաննիտ, սորբիտ, կիտրոնաթթու, օլեինաթթու, պանտոտենաթթու, ադենին, ֆիդոնցիդներ, սերմերում՝ մինչև 44 տոկոս լորձ, մոտ 20 տոկոս ճարպայուղ, ածխաջուր, ստերոիդ սապոնիներ, ֆակտոր T , որը բարձրացնում է արյան մակարդելիությունը։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործում են բույսի տերևներն ու սերմերը, որոշ դեպքերում նաև արմատը։ Տերևները հավաքում են կոթուններով, ծաղկման սկզբից մինչև բույսի թառամելը, չորացնում բարակ շերտով՝ միջանցուկ քամու տակ կամ բացօթյա։ Ստացված չոր հումքը սովորաբար կազմում է նախնականի 22-23%-ը։ Բուժման համար պիտանի են նաև միջին և նշտարատերև տեսակները։Տերևները տարեկան կարելի է հավաքել 2 անգամ, իսկ օգտագործման համար պիտանի են մինչև 2 տարի։ Սերմերը հավաքում են լրիվ հասունանալուց հետո։ Եզան լեզուն օգտագործվել է բրոնխիտների, թոքերի պալարախտի, կապույտ հազի, ստամոքսաաղիքային տրակտի մի շարք հիվանդությունների ժամանակ։ Դեռևս հին հույներն ու հռոմեացիները բույսի սերմերն օգտագործել են դիզենտերիայի ժամանակ։ Ավիցեննան նշում է եզան լեզվի բոլոր տեսակների օգտակարությունը վերքերի, ուռուցքների, խրոնիկական չարորակ խոցերի, աչքերի, լյարդի, երիկամների հիվանդությունների ժամանակ։ Նա բույսի տերևահյութը և սերմերը հաջողությամբ օգտագործել է ականջաբորբի, լնդերի ախտահարման, արյունախխումների և արյունային փսխումների ժամանակ՝ այս դեղամիջոցները խառնելով վարդաջրի և նույնատիպ ներգործող այլ դեղաբույսի հետ։ Մխիթար Հերացին որպես փափկացնող միջոց բույսի սերմերը օգտագործել է հազի և արյունախխումների ժամանակ։ Նա նշել է լուծերի դեպքում տրորված սերմերի լավ ներգործության մասին։ Տերևահյութի և սերմերի ազդեցությունն ավելի կատարյալ դարձնելու նպատակով Հերացին դրանք խառնել է գազի խեժի և օձագալարի հետ։ Քսուքի ձևով բույսի հյութն օգտագործել է արտաքին ձևով՝ կարմիր քամու և ֆլեգմոնայի ժամանակ։ Տարբեր բնույթի ջերմերի և աղիքային հիվանդությունների ժամանակ նա դեղաբույսն օգտագործել է թե ներքին ընդունման, և թե հոգնայի ձևով։ Ամիրդովլաթը նշում է, որ եզան լեզվի տերևահյութը և սերմերը օգնում են երիկամների և միզապարկի հիվանդություններին, հատկապես արյունամիզության դեպքում, այրվածքներին, մոլոքորին, ջերմից առաջացած գլխացավերին, միջին ականջի թարախաբորբին, բացում են լյարդի և փայծաղի «կալուածը», նպաստում արգանդի մի շարք հիավնդությունների բուժմանը, լավ արդյունք տալիս զանազան դեղորայքային թունավորումների և սիբիրախոցի դեպքերում։ Ըստ Ամիրդովլաթի,Գալենը եզան լեզուն օգտագործել է թոքաբորբերի, գաստրիտների և ոսկրահոդացավային մի շարք հիվանդությունների ժամանակ, Էհանան՝ չոր հազի, տղամարդկանց սեռական թուլության և աղիքային նքոցների, Մասրճուեն՝ ստամոքսասրտային կապակցված ցավերի և մատնաշնչի (հյութը քացախով խառնած, թրջոցի ձևով դնում է մատին), Սապիթ Կուռանը՝ դիսուրիայի, Ըռուֆոսը՝ իշիասի (հյութը քացախով խառնած ծեփում է բորբոքված նյարդի շրջանում) և չոր էկզեմայի, Սահակը՝ մկնատամի բուժման և դաշտանի բացման (հոգնայի ձևով) համար։ Հայրենական ժողովրդական բժշկության մեջ բույսի արմատը մզվածքի ձևով կիրառում են բարձր ջերմության և պալարախտային հազի ժամանակ, իսկ տերևները՝ էնուրեզի և ինֆեկցիայի ենթարկված վերքերը բուժելու համար։ Չինական ժողովրդական բժշկության մեջ եզան լեզվի տերևները կիրառում են խրոնիկական բրոնխիտների, պլևրիտների, վերքերի բուժման համար, միաժամանակ որպես միզամուղ և արյունահոսությունը դադարեցնող միջոց, իսկ սերմերը՝ շաքարախտի, դիսպեպսիաների, տղամարդկանց և կանանց անարգասավորության դեպքերում և այլն։ Ֆրանսիայում տերևները օգտագործում են էն տերոկոլիտների, պալարախտային բնույթի լուծերի, խրոնիկական նեֆրիտի դեպքերում։ Գերմանիայում տերևներից պատրաստված թեյը օգտագործում են վերին շնչուղիների բորբերի ժամանակ, իսկ տերևահյութի կոմպրեսը՝ միջատների կծելու, ֆուրունկուլյոզի և ետպատվաստումային ռեակցիաների դեպքում։ Հնդկական բժշկության մեջ սերմերը լայն ճանաչում են գտել ամեոբային դիզենտերիայի, երեխաների ամառային լուծի և ստամոքսաաղիքային այլ հիվանդությունների բուժման մեջ։ Բուլղարական ժողովրդական բժշկության մեջ տերևների եփուկը հանրահայտ է արյունախխումների, դիզենտերիայի, բղկոցների, ստամոքսային այրոցների, լյարդի, լեղապարկի, տարբեր ծագման դեղնուկների, լնդերի և ատամների հիվանդությունների, ակնաբորբի, թաց էկզեմայի, օձի և միջատների կծածների բուժման ժամանակ։ Հայկական ժողովրդական բժշկության մեջ ընդունված է բույսի թարմ տերևը խորասուզել եռացող ջրի մեջ և դնել բորբոքված հոդի, նյարդի, մատնաշնչով ախտահարված մատի, ֆուրունկուլի վրա և այլն։ Սերմերը թրջում են 3-10 անգամ ավելի քանակով տաք ջրի մեջ, տրորում և կոմպրեսի ձևով դնում բորբոքված աչքերին։ Ստամոքսի քաղցկեղի դեպքում տերևներից պատրաստում են բանջարապուր, տերևակոթերից՝ թեյ։ Տրորված տերևներն ունեն ցավ հանգստացնող և հյուսվածքների այտուցումը կանխելու հատկություն։ Տերևահյութը, խառնված մանրացրած կավիճի հետ, դրականապես է ազդում կարմիր քամու ժամանակ, երբ այս խառնուրդը քսում են մաշկի ախտահարված մասին։ Ֆարմակոլոգիական և կլինիկական հետազոտություները ցույց են տվել, որ տերևների պատրաստուկներն արագացնում են վերքերի ամոքումը։ Կան ուշագրավ տվյալներ փորձնական խմբի ճագարների վերքերի բուժման առումով։ Այսպես, կիրառելով բույսի տերևների 20 %-անոց մզվածքը, նկատվել է, որ կարճ ժամանակում վերացել է վերքի իխորոզ հոտը, թարախարտադրությունը, արագացել են նրա հատիկավորումը և փոխարինող մաշկի գոյացումը։ Ըստ Բ․Ս․Նիկոլսկայայի տվյալների, բույսի թարմ հյութը արդյունավետ է աչքի եղջերաթաղանթի վերքերի բուժման դեպքերում։ Գիտականորեն հիմնավորված է տերևների ֆարմակոդինամիկական ակտիվությունը՝ որպես արյունահոսությունը դադարեցնող, մանրէասպան, վերքամոքիչ, խուխամուղ և հիպոտենիզ միջոց։ Ֆիտոքիմիական հետազոտությունները ցույց են տվել տերևների հակախոցային և խոլեստերինային փոխանակությունը կարգավորող բնույթը։ Դեղաբույսի պատրաստուկներն ակնհայտորեն ներգործում են վերքերի միկրոբների, հեմոլիտիկ ստրեպտակոկերի, ստաֆիլակոկերի, կապտաթարախային բացիլի, աղիքային ցուպիկի և նախկենդանիների վրա։ Տերևներն օժտված են արտահայտված հակաբորբոքիչ, ցավազրկող, շնչուղիներում կուտակված թանձր խուխը ջրիկացնելու, միզարձակումը և աղիների գործունեությունը կարգավորող հատկություններով։ Տերևներից պատրաստված ոգեթուրմը մեղմացնում է ատամնացավը։ Սերմերը հարուստ լինելով լորձով, թաղանթապատում են աղիների բորբոքված մակերեսը և մի կողմից ներգործում են հակաբորբոքիչ, իսկ մյուս կողմից պահպանում աղիքի ախտահարված մակերեսը՝ աղիքի պարունակության ներգործությունից։ Սերմերը թունավոր չեն սակայն մեծ դոզայով ընդունելիս կարող են լուծ առաջացնել։Կլինիկորեն հիմնավորված է եզան լեզվի դրական ազդեցությունը նևրասթենիայի,աթերոսկլերոզի, խրոնիկական խոլեցիստիտների, շնչուղիների և միզուղիների մի շարք սուր և խրոնիկական հիվանդությունների ժամանակ։Եզան լեզվի ջրաթուրմը օգտագործվել է ինհալացիայի ձևով՝շնչառական օրգանների բազմաթիվ սուր և խրոնիկական հիվանդությունների ընթացքում։ Գրեթե բոլոր դեպքերում հազը փափկել է բուժման 2-3-րդ օրից, հեշտացել է խուխարտադրությունը, նվազել բարձր ջերմությունը, լավացել հվանդի ինքնազգացումը։
                </p>
                <h3>Կիրառման եղանակները</h3>
                <p>
                  Տերևներից ջրաթուրմ պատրաստելու համար վերցնում են 10գ չոր հումք, 1 ժամ թրմում 200մլ եռման ջրում և ընդունում 1-ական ճաշի գդալ՝ օրական 3 անգամ։ կարելի է 1 թեյի գդալ չոր տերևը և կտրտված ծաղկակիր ցողունը խառնել 1 բաժակ եռման ջրին, թրմել 15 րոպե, ապա ըմպել 1-ական ճաշի գդալ՝ օրական 3 անգամ, կամ 30գ չոր տերևը 1 բաժակ եռման ջրում 1ժամ թրմելուց հետո ըմպել 1-ական ճաշի գդալ՝ ամեն 2 ժամը մեկ անգամ։ Տաք ջրաթուրմ պատրաստելու համար համար 1 ճաշի գդալ չոր, մանրացրած տերևը 10 րոպե թրմել 1 բաժակ եռման ջրում և ըմպել կումերով՝ 1 ժամվա ընթացքում։ Ջրաթուրմ պատրաստում են նաև եզան լեզվի և եղինջի տերևների հավասարաչափ խառնուրդից։ 2 ճաշի գդալ հումքը 20 րոպե 1 բաժակ եռման ջրում թրմելուց հետո այն ըմպում են օրվա մեջ 3 անգամ՝ քթային, արգանդային և թութքային արյունահոսությունների ժամանակ։ Տերևներից եփուկ պատրաստելու համար 10-15 գ չոր հումքը 15 րոպե եռացնում են 200 մլ ջրում և ընդունում 1-ական ճաշի գդալ՝ օրական 3-4 անգամ։ Սերմերից եփուկ պատրաստելու համար 10 գ տրորած սերմը 100 մլ ջրում եռացնում են 10 րոպե և ընդունում օրվա ընթացքում 3 անգամ։ Թարմ տերևահյութ ստանալու համար հումքը անց են կացնում մսաղացով և քամում մառլյայով, 1։10 հարաբերությամբ խառնում են գոլ ջրի հետ, ըստ համի ավելացնում մեղր և ըմպում 1-ական ճաշի գդալ՝ օրական 3 անգամ, կամ տերևների հյութը խառնում են նույն քանակի մեղրի հետ, եփում 20 րոպե և ընդունում 1-ական ճաշի գդալ՝ օրական 3 անգամ։Տերևների մանրացրած փոշին կարելի է ընդունել 1-ական գրամ, օրական 4 անգամ, գոլ ջրով։ Տնային պայմաններում սերմերից սպեղանի պատրաստելու համար տրորած սերմերը՝ 1։2-ի հարաբերությամբ, խառնում են աղի, խոզի ճարպի և հացի միջուկի հետ ու դնում թարախապալարների վրա։ Տերևներից 10 %-անոց քսուք պատրաստելու համար լավ մանրացրած չոր հումքը խառնում են դեղձի յուղի և վազելինի հետ։ Եզան լեզվի հյութը դեղատներում բաց է թողնվում 250 միլիլիտրանոց շշերով։ Այն ընդունում են 1-ական ճաշի գդալ՝ օրական 3 անգամ, ուտելուց 15-20 րոպե առաջ, լուծված ¼ բաժակ գոլ ջրի մեջ։
                </p>
                <h3>Այլ օգտակար հատկանիշներ</h3>
                <p class="no-border">
                  Բույսի մատղաշ տերևները երբեմն օգտագործում են սալաթի ձևով կամ սուպի մեջ։ Կանաչ վիճակում բույսը ուտում են միայն ոչխարներն ու ուղտերը, իսկ խոտի հետ՝ գյուղատնտեսական բոլոր կենդանիները։ Դաբաղանյութերի շնորհիվ հումքը կաշվին տալիս է ճկունություն և ամրություն։ Եղած պաշարներն ավելի ռացիոնալ օգտագործելու նպատակով վերջին տարիներս եզան լեզուն մշակվում է առանձին տարածքներում։
                </p>
            </div>
        </div>
        <div class="sidebar">
            <img src="img/եզան-լեզու.jpg" alt="եզան-լեզու">
        </div>
    </div>
</div>
<footer>
    <ul>
        <li class="border_none"><a href="/">Գլխավոր էջ</a></li>
        <li><a href="/terminology">Տերմիններ</a></li>
        <li><a href="/literature">Գրականություն</a></li>
        <li><a href="/contact">Հետադարձ Կապ</a></li>
    </ul>
    <span id="copyright">&copy;  Նյութը օգտագործելիս կայքին հղվելը պարտադիր է</span>
</footer>
</body>
</html>
