<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>ՁԻԱՁԵՏ ԴԱՇՏԱՅԻՆ</h1>
                <h4>Հայկական տարանունները</h4>
                  <p>
                    Հայկական տարանունները-ամպռճուկ, ամվաճ, իշու շաքար, խարտոցախոտ, ձիագի, ձիու ագի, շան ագի
                  </p>
                <h3>Դեղաբույսի Նկարագրությունը</h3>
                <p>
                  Ձիաձետազգիների ընտանիքին պատկանող, բազմամյա, սպորավոր խոտաբույս է։ Ունի հողի մեջ խոր թափանցող, սև, սողացող կոճղարմատ, երկու կարգի ցողուններով՝ սպորակիր և ոչ սպորակիր։ Տերևները նշտարաձև են՝ 18-16-ական։ Ամառային ընձյուղները կանաչ են։ Կոճղարմատը հաճախ իր վրա կրում է օսլայով հարուստ հանգուցաձև պալարներ։ Բույսը լավ աճում է խոնավ, ճահճային, վատ աերացիա ունեցող հողերում, մեծ մասամբ մարգագետիններում, այգիներում, խառը անտառային գոտիներում, գետեզրերին, տղմուտ և բերովի հողերում, հաճախ տալով միատարր բուսուտներ։ Բազմանում է սպորներով և կոճղարմատներով։ Մեր հանրապետությունում հանդիպում է 6 տեսակ, որոնցից բուժական նշանակություն ունի միայն դաշտային ձիաձետը։ Էքվիզետում անունը ունի լատինական ծագում․ էքվուս նշանակում է ձի, իսկ սետա՝ պոչ։ Իրականում բույսի ցողուններն ինչ որ չափով հիշեցնում են ձիու պոչ։
                </p>
                <h3>Քիմիական Բաղադրությունը</h3>
                <p>
                  Բույսը պարունակում է խնձորաթթու, ակոնիտաթթու, թրթնջկաթթու, 20-25% սիլիկաթթու, դառը նյութեր, դաբաղանյութեր, խեժ, 1-5 % սապոնին էկվիզետոնին, ֆլավոնոիդներ, կարոտին, C վիտամին, սիտոստերին, դիմեթիլսուլֆոն, ճարպայուղ, եթերայուղ, ալկոլոիդներից՝ էկվիզետին,նիկոտին, տրիմեթօքսիպիրիդին, շաքար, քիմիական տարրերից՝ կալիում, կալցիում, ալյումին։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործվում է դեղաբույսի ամբողջ վերգետնյա մասը։ Հավաքում են միայն ամառային վեգետատիվ ընձյուղները, ամռան ամիսներին, հնձելով մանգաղով կամ գերանդիով։ Հումքը չորացում են տանիքում, լավ քամհարվող տեղում։ Չոր վիճակում այն կազմում է ելանյութի 20-25 %-ը, ունի թթվային համ և պիտանի է օգատգործման մոտ 2 տարի։ Դեղաբույսը հնուց ի վեր կիրառվել է որպես նյութափոխանակությունը լավանող, մաշկի և ներքին օրգանների բորբոքումները բուժող միջոց։ Այն միաժամանակ ճանաչվել է որպես մածող, հեմոստատիկ և ախտահանիչ միջոց։ Ավիցեննան թարմ բուսահյութը օգտագործել արտաքին՝ մաշկային խոցերը և վերքերը բուժելու նպատակով, իսկ թուրմը՝ գինու հետ խառնված՝ լյարդի և ստամոքսի ուռուցքների, ջրգողության և արյունային լուծի դեպքերում։ Ըստ Ամիրդովլաթի դեղաբույսն գինու հետ տալով, կտրում է լուծը, եփուկի ձևով օգտակար է երիկամների, միզապարկի, ստամոքսի, լյարդի, թոքերի մի շարք հիվանդությունների, մկանային թուլության, հազի, հևոցի ժամանակ։ Չոր վիճակում բուժում է խոցերը, իսկ սպեղանու ձևով՝ օրխիտը, ջրիկ մզվածքի ձևով՝ սրտային թուլությունը։ Դեղաբույսի երկարատև օգտագործումը, բժշկապետի նշումներով, պայծառացնում է դեմքը և առաջ բերում քաշի ավելացում։ Այն դրական է անդրադառնում լուծի, արգանդային արյունահոսության և  ներքին օրգանների կծկողական ցավերի վրա։ Դեղաբույսի հյութը կաթեցնելով քթի մեջ կտրում է արյունահոսությունը, արմատն օգտակար է հազի և ասթմայի ժամանակ, իսկ եփուկը՝ գինով կամ ջրով, դրականապես է անդրադառնում լյարդի ուռուցքների ջրգողության վրա։ Ռուսական ժողովրդական բժշկության մեջ դեղաբույսն օգտգործվում է արյունախխման, արյունահոսությունների, թութքի և դժվար լավացող վերքերի դեպքում։ Չինական բժշկության մեջ ձիաձետն օգտագործվում է աչքերի որոշ հիվանդությունների դեպքում, Ֆրանսիայում՝ որպես վերամոքիչ, միզամուղ, հեմոստատիկ միջոց, ինչպես նաև էնուրեզի, իսկ լոգանքի ձևով՝ ոտքերի քրտնոտության դեպքում։ Բուլղարիայում դեղաբույսը հանրահայտ է որպես մածող, հեմոստատիկ,միզամուղ և հականեխիչ միջոց։ Ներքին ընդունման այն տալիս են թոքերի պալարախտով, միզուղիների հիվանդություններով, ռևմատիզմով, թութքով, աթերոսկլերոզով և հիպերտոնիկ հիվանդությամբ տառապող հիվանդներին։ Գերմանիայում, լոգանքի և խոտաթրջոցի ձևով, դեղաբույսն օգտագործվում է դժվար լավացող վերքերի, քթային արյունահոսության, ֆուրունկուլյոզի, անգինայի և լնդերի բորբոքումների ժամանակ, Լեհաստանում բացի միզամուղ նպատակներից, արտաքին ձևով՝ գլխի մազաթափության ժամանակ, իսկ Ավստրիայում այն համարվում է ոչ միայն հեմոստատիկ և վերամոքիչ, այլև արյունը մաքրող և թոքային մի շարք հիվանդությունների բուժման միջոց։ Ըստ Բ․ Ե․ Վոտչալի ձիաձետի կիրառումը մեծ անհրաժեշտություն է բոլոր այն դեպքերում, երբ հիվանդի մոտ արձանագրվում է ռեֆրակտեր վիճակ մյուս միզուղիների նկատմամբ։ Տեղին է նշել այն, որ դեղաբույսի կիրառման շնորհիվ մոտ 2 անգամ մեծանում է օրվա մեզի քանակը՝ դեկոմպենսացված վիճակում  գտնվող հիվանդների մոտ։ Մեզի դիուրեզը մեծանում է դեղաբույսի օգտագործման առաջին իսկ օրերից և այսպես շարունակվում է ամբողջ բուժման ընթացքում։ Դեղաբույսի մեջ պարունակվող սիլիկաթթուն բարձրացնում է լեյկոցիտների քանակը, իսկ թարմ բուսահյութը՝ արյան մակարդելիությունը և թոքահյուսվածքի ռեգեներացիան, որը դրականապես է անդրադառնում պալարախտով ախտահարման ժամանակ։ Ըստ Վ․ Շյոնենբերգի, ձիաձետի մեջ պարունակվող սիլիկաթթուն, անցնելով օրգանիզմ, ամրապնդում է հյուսվածքները, բարձրացնում լեյկոցիտոզը, օրգանիզմի պաշտպանողական ուժերը։
                </p>
                <h3>Կիրառման եղանակները</h3>
                <p>
                  Ջրաթուրմ պատրաստելու համար 4 թեյի գդալ հումքը 1 ժամ թրմում են 2 բաժակ եռման ջրում և որպես միզամուղ ըմպում կումերով՝ ամբողջ օրվա ընթացքում, կամ 30 գ հումքը 1 ժամ թրմում են 1 բաժակ եռման ջրում և ըմպում միանվագ՝ օրվա մեջ 2-3 անգամ,կամ 15 գ հումքը 30 րոպե թրմում են 180 մլ եռման ջրում և ըմպում 1-ական ճաշի գդալ՝ յուրաքանչյուր 2 ժամը 1 անգամ, կամ 2 ճաշի գդալ հումքը 1 ժամ թրմում են 1 բաժակ եռման ջրում, ապա ըմպում օրական 4 անգամ, կամ 50 գ հումքը 1 օր թրմում են 3 բաժակ սառը ջրում, ապա քամում և օգտագործում արտաքին՝ լոգանքների և կոմպրեսների ձևով, կամ 15-20 գ հումքը երկարատև թրմում են 1 լ սպիտակ գինու մեջ, ապա ընդունում 100-150 մլ, ամեն առավոտ՝ արյունահոսությունների ժամանակ։ Եփուկ պատրաստելու համար հումքը 1/10-ի հարաբերությամբ խառնելով ջրի հետ, եռացնում են 30 րոպե, հովացնում, քամում, ավելացնում գոլորշիացման հետևանքով պակասած ջրի քանակին ու ըմպում 1-ական ճաշի գդալ, օրական 3 անգամ՝ ուտելուց առաջ։ Նույն եփուկը կարելի է խառնել գարնանային շողավարդի՝ 6,0-200 մլ եփուկի հետ և ըմպել վերոհիշյալ եղանակով, կամ 6 գ հումքը 30 րոպե եփում են 500 մլ ջրում, ապա օգտագործում  ողողման նպատակով, կամ 50 գ հումքը 20 րոպե եփում են 1 բաժակ ջրում, ապա ընդունում 1-ական ճաշի գդալ՝ օրական 3-4 անգամ, կամ 1 ճաշի գդալ հումքը 30 րոպե եռացնում են 1 բաժակ ջրում, հովացնում ու քամում, ապա օգտագործում ողողումերի համար։ Թարմ բուսահյութը օգտագործում են 15-ական մլ, օրական 3 անգամ։ Ջրիկ մզվածքը պատրաստում են 60 աստիճանի սպիրտի հետ, պերկոլացիոն եղանակով, 1/5-ի հարաբերությամբ, որն օգտագործվում է 1-ական թեյի գդալ՝ օրական 2-3 անգամ։ Փոշին, 30-50 գրամ, լուծում են 1 լ եռման ջրում և օգտագործում են 1 լ եռման ջրում և օգտագործում 150-ական մլ՝ առավոտյան և երեկոյան։ Դժվար և ցավոտ միզարձակման ժամանակ ժամանակ դեղաբույսը հավասարաչափ խառնում են երիցուկի հետ, որից 1 թեյի գդալ վերցնելով, պատրաստում են թեյ 200 մլ ջրում և ըմպում միանվագ։ Միզապարկի սպաստիկ ցավերի ժամանակ նույն ձևով օգտագործում են ձիաձետի և կապույտ տերեփուկի հավասարաչափ խառնուրդը։ Դաշտանային խանգարումների ժամանակ վերցնում են 1-ական ձիաձետ և ծտապաշար, 3 մաս ոսկեհազարուկ և 5 մաս մատնունի։ Այս խառնուրդից պատրաստում են թուրմ, 1 ճաշի գդալ 30 րոպե թրմելով 1 բաժակ եռման ջրում, որն ըմպում են օրվա ընթացքում։ Հեպատիտների և ցեռոզների ժամանակ հավասարաչափ իրար են խառնում ձիաձետ, եղերդակի արմատ, հազարատերևուկ և սրոհունդ։ Այս խառնուրդից 2 թեյի գդալ 30 րոպե թրմում են 1 բաժակ եռման ջրում և ըմպում օրվա մեջ 2 անգամ։ Առատ դաշտանի և արյունային փսխման ժամանակ վերցնում են, հավասարաչափ, ձիաձետ, հովվամաղախ և գիհու կոնապտուղներ և օգտագործում վերը նշված եղանակով։
                </p>
                <h3>Այլ օգտակար հատկանիշներ</h3>
                <p class="no-border">
                  Ձիաձետի և շիբի խառնուրդը բրդյա գործվածքները ներկում է մոխրադեղնավուն։ Մատղաշ, սպորակիր ընձյուղները որոշ տեղերում օգտագործում են սննդի մեջ՝ հում կամ եփած։ Չոր խոտի մեջ թունավոր է հատկապես ձիերի և կովերի համար, մինչդեռ թարմ վիճակում միանգամայն անվնաս է։
                </p>
            </div>
        </div>
        <div class="sidebar">
            <img src="img/ձիաձետ.jpg">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
