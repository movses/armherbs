<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Ալոճենի</h1>
                <h4> Հայկական տարանունները</h4>
                  <p>
                    ալոճի, ալուչ, հալոճի, սարի խնձոր, սզնի
                  </p>
                <h3>Դեղաբույսի Նկարագրությունը</h3>
                <p>
                  Վարդազգիների ընտանիքին պատկանող թուփ է կամ ոչ մեծ ծառ, փշոտ ճյուղերով։ Տերևները պարզ են, հերթադիր, կտրտված եզրերով։ Ծաղիկները սպիտակ են, երբեմն էլ կարմրավուն։
                  Պտուղները մանր են, 8-10մմ տրամագծով, կարմրաբոսոր, ալրանման պտղամսով, 3-4 սերմերով։ Ծաղկում ե մայիս-հունիս ամիսներին, պտղակալում՝ օգոստոսին։
                  Մեր հանրապետությունում հաշվում են մինչև 11 տեսակներ, որոնցից բուժական նշանակություն ունեն հիմնականում երկուսը՝ փշոտ և կարմրաբոսոր ալոճենիները։
                  Այս տեսակները, խառը ձևով, տարածված են մեր հանրապետության անտառային և մերձանտառային գոտիներում։ Ցեղի «կռատեգուս» անունը ծագել է հունարեն «կռատաիոս» բառից, որը նշանակում է ուժեղ։
                </p>
                <h3>Քիմիական Բաղադրությունը</h3>
                <p>
                  Բույսի ծաղիկներում հայտնաբերված է եթերայուղ, տրիմեթիլամին, կվերցետին, կոֆեինային և քլորագենային թթուներ, հիպերոզիդ,
                  խոլին, ացետիլխոլին և այլն։ Պտուղները պարունակում են գինեթթու, կիտրոնաթթու, կրատեգուսաթթու, ուրսոլաթթու, օլեանոլաթթու,
                  ֆլավոնոիդներ, սորբիտ, ճարպային յուղեր, սիտոստերին, ամիգդալին, կարոտրն, C վիտամին, դաբաղանյութեր, քիմիական տարրերից՝ կոբալտ,
                  պղինձ, երկաթ, մանգան, ցինկ, մոլիբդեն և այլն։
                </p>
                <h3>Բուժական Նշանակությունը</h3>
                <p>
                  Օգտագործում են ծաղիկները և հասուն պտուղները։ Ծաղիկները՝ ծաղկաբույլերով, հավաքում են մինչև լրիվ բացվելը, իսկ պտուղները՝ աշնանը, այսինքն՝ լրիվ հասունանալուց հետո։ Խորհուրդ չի տրվում ծաղիկները հավաքել առավոտյան շաղին կամ անձրևից հետո։ Պատրաստի հումքը կարելի է պահել տուփի մեջ, չոր, կիսամութ պայմաններում։ Հումքը կարելի է պահել 2 տարի։ Ժողովրդական բժշկության մեջ շատ վաղուց պտուղներն օգտագործել են թեյի, փոշու կամ կիսելի ձևով, ծաղիկները՝ թեյի մեջ, սրտայինմի շարք հիվանդությունների, գլխապտույտների, հևոցի, անքնության ժամանակ և այլն։ Ավիցեննան դեղաբույսը օգտագործել է բերանի խոռոչի և կոկորդի բորբոքումների և ստամոքսի սուրախտահարումների ժամանակ։ Ամիրդովլաթը նշում է, որ դեղաբույսի («ալուճ», «զարուրի ճապալի», «վայրի խնձոր» անվանումների տակ) սերմերի եփուկն ամրացնում է լնդերը, ատամները, կտրում է արյունահոսությունը, առաջ բերում փորկապություն, վերացնում դեղնությունը, «ուժովցնում լերդն ու ստամոքսը», իսկ սպեղանու ձևով պակասեցնում է ստնտու կնոջ կաթը, բուժում մաստիտը։Դեղորայքային և արոմատիկ բույսերի համամիութենական ինստիտուտի ֆարմակոլոգիայի լաբարատորիայի տվյալներով ալոճենու պրեպարատների կիրառումով ետ են աճել կենդանիների անոթների աթերոսկլերոտիկ ախտահարումները, պակասել է խոլեստերինի քանակը արյան մեջ, բարձրացրել լեցիտին/խոլեստերինային գործակիցը, նվազել՝ լիպոիդային նյութերի ներդրումը օրգաններում, նորմալացել զարկերակային արյան ճնշումը։ Մինչդեռ ստուգիչ խմբի կենդանիները, որոնք չեն ստացել ալոճենու պրեպարատներ, դրական փոփոխություններ գրեթե չեն ունեցել։ Գիտական բժշկության մեջ ալոճենու պատրաստուկները վաղուց ի վեր գտել են իրենց արժանի տեղը։ Բազմաթիվ կլինիկական հետազոտություններով հիմնավորվել է, որ ծաղիկներից և պտուղներից պատրաստած դեղամիջոցները ուժեղացնում են սրտամկանի կծկումները, բարելավում է սրտի և ուղեղի արյան շրջանառությունը, միաժամանակ վերացնում անոթային սպազմը, սրտի շրջանի ցավերը և ծանրության զգացումը, իջեցնում զարկերակային բարձրացած ճնշումը, կանոնավորում սրտի ռիթմը, առաջ բերում տևական սեդատիվ ներգործություն։ Ըստ Վ․Շյոնենբերգի, դեղաբույսի պատրաստուկներն օգնում են սրտային թուլության, հատկապես բորբոքային երևույթներից հետո, գերհոգնածության, տարիքային վիճակի հետ կապված սրտային երևույթներին։ Այս բոլորը պայմանավորված են դեղաբույսի մեջ պարունակվող վառ կարմրավուն նյութերով՝ ֆլավոնոիդներով, որոնք լայնացնելով պսակաձև զարկերակը, լավացնում են սրտամկանի սնուցումը և թթվածնային մատակարարումը, միաժամանակ կանոնավորելով սրտի ռիթմը և արյան ճնշումը։ Ալոճենու պրեպարատների 1-2 ամսվա տևողությամբ կանոնավոր օգտագործումը լավ արդյունք է տալիս հիպերտոնիկ և սրտային բնույթի նեյրոցիրկուլյատոր դիստոնիաների ժամանակ, տևականորեն կամ ընդմիշտ վերացնելով սրտխփոցները, վերջույթների թմրեցումը, սրտի շրջանի ճնշման և ծանրության զգացումը, գլխացավերը։ Կանոնավորվում է հիվանդի քունը, լավանում ինքնազգացումը, բարձրանում տրամադրությունը, մեծ մասամբ նորմալանում պուլսը, արյան ճնշումը, էլեկտրասրտագրությունը և այլ օբյեկտրվ ցուցանիշներ։
                </p>
                <h3>Կիրառման եղանակները</h3>
                <p>
                  Պտուղներից ջրաթուրմ պատրաստելու համար 1 ճաշի գդալ հումքը 2 ժամ թրմում են 1 բաժակ եռման ջրում, դնում են ջրային բաղնիքի մեջ, որից հետո ընդունում 1-ական ճաշի գդալ, օրը 3-4 անգամ։ Եփուկ պատրաստելու համար 20գ չոր հումքը 1 բաժակ եռման ջրում եռացնում են 5 րոպե, այնուհետև ըմպում որպես թեյ։ Ծաղիկներից եփուկ պատրաստելու համար 3 ճաշի գդալ հումքը 3 բաժակ եռման ջրում եփում են 5 րոպե, ապա ուտելուց առաջ ըմպում 1-ական բաժակ, օրը 3 անգամ որպես թեյ։ Ջրիկ մզվածք պատրաստելու համար վերցնում  են 25գ պտուղ, լցնում 100մլ ջուր, եռացնում մինչև հեղուկի կիսով չափ պակասելը, որից հետո ուտելուց առաջ ընդունում 20-40-ական կաթիլ՝ օրական 3 անգամ։ Ծաղիկներից ոգեթուրմ պատրաստելու համար վերցնում են 1 մաս ծաղկահյութ (թարմ ծաղիկներից), ավելացնում 2 մաս 90 աստիճանի գինու սպիրտ, թողնում 15 օր, որից հետո ընդունում 40-ական կաթիլ՝ օրական 3 անգամ։ Պտուղներից ոգեթուրմ պատրաստելու համար 25գ չոր հումքը խառնում են 100մլ 90 աստիճանի գինու սպիրտի հետ և օգտագործում 15 օրից հետո, 30-40-ական կաթիլ, օրական 3 անգամ՝ ուտելուց առաջ։ Սրտային թուլության ժամանակ վերցնում են 50գ ալոճենու ծաղիկներ, 20գ ձիաձետ և 30գ ծտապաշար։ Այս խառնուրդից 2 թեյի գդալ 30 րոպե թրմելով 1 բաժակ եռման ջրում ըմպում են կումերով, 1 օրվա ընթացքում։ Հեպատիտների(լյարդաբորբ) ժամանակ վերցնում են 20-ական գ ծորենու կեղև և անանուխ։ Այս խառնուրդից 2 թեյի գդալ 30 թրմում են 1 բաժակ եռման ջրում, ըմպում որպես թեյ, առավոտյան և երեկոյան։ Հիպերտոնիկ հիվանդության և սրտային նևրոզների ժամանակ վերցնում են 4-ական մաս ալոճենու պտուղներ, առյուծագի, չորածաղիկ և 1 մաս երիցուկի ծաղիկներ։ Այս խառնուրդից 1 ճաշի գդալ 30 րոպե թրմում են 1 բաժակ եռման ջրում, քամում ու ընդունում 1-ական ճաշի գդալ, օրը 3-4 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Ալոճենու պտուղներն ուտում են ինչպես թարմ, այնպես էլ չորացրած վիճակում։ Դրանցից պատրաստում են կոմպոտ, կիսել, դոնդող, մարմելադ, կարամելի խորիզ։ Աղացած պտուղները ավելացնում են ալյուրին՝ հացին հաճելի համ տալու նպատակով։ Պտուղները և տերևները փոխարինում են թեյին և սուրճին։ Ալոճենին հիանալի դեկորատիվ ծառ է, մեղրատու, ամուր բնափայտով։ Լավ պատվաստակալ է տանձենու, սերկևիլենու և խնձորենու համար։
                </p>
            </div>
        </div>
        <div class="sidebar">
            <img src="img/ալոճենի.png" alt="ալոճենի">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
