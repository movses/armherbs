<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հալևորիկ ռոմբատերև։ Հայկական տարանունները՝ ալևորիկ, հալևորուկ, սարի ալևորիկ</title>
    <link href="herbs/style.css" rel="stylesheet" />
    <link rel="icon" href="img/favicon.ico" type="image/x-icon">

    <meta itemprop="name" content="Հալևորիկ դեղաբույսի բուժական նշանակությունը">
    <meta property = "og:title" content = "Հալևորիկ դեղաբույսի բուժական նշանակությունը" />    
    
    <meta itemprop="description" content="Հայկական ժողովրդական բժշկության մեջ, Հ․ Սեպետճյանի մեջբերումներով, բույսի արմատի եփուկն օգտագործվել է կանանց չբերության դեպքում">
    <meta name = "description" content ="Հայկական ժողովրդական բժշկության մեջ, Հ․ Սեպետճյանի մեջբերումներով, բույսի արմատի եփուկն օգտագործվել է կանանց չբերության դեպքում" >
    <meta property = "og:description" content = "Հայկական ժողովրդական բժշկության մեջ, Հ․ Սեպետճյանի մեջբերումներով, բույսի արմատի եփուկն օգտագործվել է կանանց չբերության դեպքում" />

    <meta property = "og:url" content = "https://www.armherbs.com/senecio"/>
</head>
<body>

<div class="wrapper">
    <div class="main">
        <div class="container">
            <div class="content">
                <h1>Հալևորիկ ռոմբատերև</h1>
                <h4>Հայկական տարանունները</h4>
                  <p>
                    ալևորիկ, հալևորուկ, սարի ալևորիկ
                  </p>
                <h3>Դեղաբույսի Նկարագրությունը</h3>
                <p>
                  Աստղածաղկավորների ընտանիքին պատկանող, 50-150 սմ երկարության, բազմամյա խոտաբույս է։ Ունի արտաքին գորշ մոխրավուն, ներսից փուխր միջուկով կամ սնամեջ, երկար կոճղարմատ։ Կոճղարմատից դուրս են գալիս վերին մասերում ճյուղավոր բազմաթիվ ցողուններ։ Տորևները մանր են, ձվաձև, հերթադիր, ատամնաեզր։ Ծաղիկները մանր են, դեղին։ Պտուղը փուփուլավոր սերմիկ է։ Բույսը ծաղկում է հունիս-օգոստոս, իսկ պտուղները հասունանում են հուլիս-սեպտեմբեր ամիսներին։ բազմանում է հիմնականում սերմերով, որոնք տարածվում են քամու միջոցով։ Աճում է մեր հանրապետության լեռնային և ենթալպյան գոտիներում, հատկապես Սպիտակի, Սևանի, Դիլիջանի շրջաններում։
                </p>
                <h3>Քիմիական Բաղադրությունը</h3>
                <p>
                  Բույսի բոլոր մասերում, հատկապես արմատում և կոճղարմատում հայտնաբերված են պլատիֆիլին, նեոպլատիֆիլին, սառռացին, սենեցին, սենեցիֆիլին, սենեցին, սենեցիոնին ալկալոիդները, ինչպես նաև C վիտամին, անազոտ նյութեր և այլն։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են ամբողջ բույսը, սակայն հիմնականում արմատը և կոճղարմատը։ Արմատը հանում են հուլիս-սեպտեմբեր ամիսներին, մաքրում հողից, լվանում սառը ջրով և չորացնում բացօթյա՝ քամահարվող տեղում։ Հավաքում են միայն 2-ից ավել տարիք ունեցող բույսերը։ Վերգետնյա մասը հողից կտրում են 5-10 սմ բարձրության վրա, փռում ցանցի վրա բարակ շերտով, չորացնում բացօթյա կամ հատուկ չորանոցներում։ Ամիրդովլաթը (մարմախոտ) կամ (մարմահուզ) անվան տակ դեղաբույսն օգտագործել է որպես ցավ հանգստացնող, քնաբեր և (սրիտը զորացնող) միջոց։ Հայկական ժողովրդական բժշկության մեջ, Հ․ Սեպետճյանի մեջբերումներով, բույսի արմատի եփուկն օգտագործվել է կանանց չբերության դեպքում, իսկ Ս․ Ա․ Վարդանյանի մեջբերումներով՝ տարբեր տեսակի ուռուցքները բուժելու նպատակով։ Ֆրանսիական ժողովրդական բժշկության մեջ, բույսի եփուկը կամ չոր զանգվածը կարագի հետ տրորված օգտագործվում է կրծքագեղձի բորբոքման, թութքի, մաշկային թարախային ախտահարումների, իսկ հյութը, ներքին ընդունման ձևով՝ ճիճվկրության, հիսթերիկ ցնցումների և որովայնային օրգանների խիթերի ժամանակ։ Ռուսական և եվրոպական մի շարք երկրների ժողովրդական բժշկության մեջ դեղաբույսը ճանաչվում է որպես հակացնցումային, հակաբորբոքիչ, անզգայացնող, փափկացնող, ճիճվամուղ, դաշտանը կարգավորող, հեմոստատիկ, հազը հանգստացնող և վերքամոքիչ միջոց։
                </p>
                <h3>Կիրառման եղանակները</h3>
                <p>
                  Ջրաթուրմ պատրաստելու համար 1 թեյիգդալ հումքը 1 ժամ թրմում են 2 բաժակ եռման ջրում, ապա ըմպում 1-ական ճաշի գդալ՝ օրական 2-3 անգամ։ Եփուկ պատրաստելու համար 20 գ հումքը 20 րոպե եռացնում են 1 բաժակ ջրի մեջ, հովացնում ու քամում, ապա ըմպում 1-ական ճաշի գդալ՝ օրական 2-3 անգամ։ Ոգեթուրմի համար հումքը 1/5 –ի հարաբերությամբ խառնում են 70 աստիճանի սպիրտի հետ, թողնում մեկ շաբաթ, քամում, ապա ընդունում 30-40-ական կաթիլ, ջրով՝ օրական 3 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Հալևորիկը մեղրատու է․ վերգետնյա մասերից ստացվող ներկերով գործվածքները ներկում են կանաչ գույնի։
                </p>
            </div>
        </div>
        <div class="sidebar">
            <img src="img/հալևորիկ.jpg" alt="հալևորիկ">
        </div>
    </div>
</div>
<footer>
    <ul>
      <li class="border_none"><a href="/">Գլխավոր էջ</a></li>
      <li><a href="/terminology">Տերմիններ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
