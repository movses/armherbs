<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Խնկածաղիկ սովորական</h1>
                <h4>Հայկական տարանունները</h4>
                  <p>
                    Զվիրակ, թորթ, թորթիկ, կատավան, սևածաղիկ, օրիկանոն
                  </p>
                <h3>Դեղաբույսի Նկարագրությունը</h3>
                <p>
                  Խուլեղինջազգիների կամ շրթնազգիների ընտանիքին պատկանող, 30 – 60 սմ բարձրությամբ բազմամյա խոտաբույս է։ Ունի ճյուղավորված, սողացող կոճղարմատ, քառանիստ, կարմրամանուշակագույն ցողուն, տերևները հակադիր են, երկարավուն-ձվաձև, ամբողջաեզր կամ ատամնավոր, թավոտ, ծաղիկները ծիրանագույն են, մանր, միասեռ կամ երկսեռ, անուշաբույր․ պտուղը բաղկացած է կլոր, դարչնագույն 4 սերմիկներից։ Ծաղկում է ողջ ամռան ընթացքում, պտղակալում՝ օգոստոս-սեպտեմբերին։ Տարածված է մեր հանրապետության չոր անտառային և հովտային մարգագետիններում, անտառների բացատներում, գետահովիտներում և այլուր, տեղ-տեղ ստեղծելով տարածուն բուսուտներ։ Ձմեռում է լավ, պտղակալում կանոնավոր։ Նախընտրում է սննդանյութերով հարուստ և գրեթե չեզոք ռեակցիայի հողերը։ Բազմանում է սերմերով, արմատամասերով և ցողունակոթուններով։ «Օռիգանոն» անունն ունի հունական ծագում․ նշանակում է լեռներ զարդարող, որը հաճախ է հանդիպում Արիստոֆանի, Արիստոտելի և Դիոսկորիդի աշխատություններում։ Այլ մեկնաբանությամբ, այդ անունը նշանակում է տեսողություն լավացնող, քանի որ բույսը օգտագործվել է նաև այդ նպատակով։
                </p>
                <h3>Քիմիական Բաղադրությունը</h3>
                <p>
                  Բույսը պարունակում է մինչև 1․5 % եթերայուղ, դաբաղանյութեր, ֆլավոնոիդներ, սեսկվիտերպեններ, գերանիլացետատ, տույոն, պիգմենտ, C վիտամին (ցողունի մեջ՝ 58, ծաղիկներում՝ 166, տերևներում 565 մգ%)։ Տերևներում հայտնաբերված է նաև կարոտին, իսկ սերմերում՝ մինչև 28% ճարպայուղ։ Եթերայուղի 20-50%-ը կազմում է թիմոլը և նրա իզոմեր կարվակրոլը։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործվում է բույսի ամբողջ վերգետնյա մասը, որը հավաքում են ծաղիկները լրիվ բացվելուց հետո, չորացնում բացօթյա, լավ է կախած վիճակում, այնուհետև տրորում մետաղյա մաղի մեջ, ստանալով ծաղիկների և տերևների փոշետիպ խառնուրդը, իսկ ցողունային կոշտ մասերը հեռացնում են։ Պատրաստի հումքը լավ պահպանման պայմաններում չի կորցնում պիտանելիությունը մինչև 3 տարի։ Այն հոտավետ է, դառն ու դուրեկան համով։ Դեղաբույսը ժողովրդական բժշկության մեջ ունի կիրառման հին պատմություն՝ որպես մարսողությունն աշխուժացնող, աղիների ատոնիան և ստամոքսի սպազմը վերացնող միջոց․ լայնորեն օգտագործվում է նաև հեպատիտների, դեղնուկների, սուր և խրոնիկական բրոնխիտների, բրոնխէկտազիաների, հազի, ցավոտ դաշտանի, սեռական բարձր գրգռվածության դեպքերում։ Ավիցեննան, դեղաբույսը խառնելով այլ դեղամիջոցների հետ, օգատգործել է որպես հակափսխեցուցիչ միջոց։ Ամիրդովլաթը «սահթար» անվան տակ, նշում է, որ այն օգտակար է ականջի ցավի, ատամնացավի, վերջույթների գանգրենայի, արցունքահոսության, ճիճվակրության, լերդացավի, սակավ դաշտանի, ստամոքսի հիվանդությունների, առատ քրտնարտադրության, կոքսալգիայի դեպքերում։ Դեղաբույսը մեղրով ընդունելով, կտրում է հազը, լոգանքի ձևով՝ վերացնում միզակապությունը, էկզեման և մաշկի քորը։ Քնելուց առաջ պարբերաբար օգատգործելով մեղրով «զորացնե միտք և զգայություն»։ Բուլղարական ժողովրդական բժշկության մեջ խնկածաղիկը կիրառվում է սուր և խրոնիկական բրոնխիտների, կապույտ հազի, նյարդային լարվածության, վատ ախորժակի ժամանակ, իսկ լոգանքների ձևով՝ մաշկի քորի և թարախային վերքերի բուժման համար։ Ռուսական ժողովրդական բժշկության մեջ դեղաբույսը լայն ճանաչում ունի ցրտառական հիվանդությունների, հազի, թոքային պալարախտի, ռևմատիզմի, անդամալուծության, ընկնավորության, աղեխիթի և սակավ դաշտանի բուժման մեջ։ Արտաքին ձևով օգտագործվում է գլխացավերի (լվացման եղանակով), գեղձախտի և մաշկային ցանավորումների ժամանակ։ Ուկրաինական ժովովրդական բժշկության մեջ դեղաբույսի եփուկը օգտագործվում է ստամոքսաաղիքային տրակտի, կոկորդի և կանացի մի շարք հիվանդությունների ժամանակ։ Թուրմը տալիս են հոգեկան ընկճվածության, թախիծի և ընդհանուր կարկամածության ժամանակ, իսկ եփուկը, կոմպրեսի ձևով, դնում են թարախապալաների և ուռուցքների վրա։ Չեխական ժողովրդական բժշկության մեջ խնկածաղիկը օգտագործվում է գլխացավերի և վերին շնչուղիների կատառի ժամանակ որպես ցավը հանգստացնող, հազը փափկացնող և քրտնամուղ միջոց։ Գերմանիայում դեղաբույսը օգտագործում են կծկումնային չոր հազի և մարսողական տրակտի մի շարք հիվանդությունների ժամանակ։ Ավստրիայում բույսի ջրաթուրմը և եթերայուղը օգտագործում են ներքին օրգանների կծկողական ցավերի, ընդհանուր գրգռվածության, վատ ախորժակի և մարսողական օրգանների որոշ հիվանդությունների ժամանակ։ Ֆրանսիայում դեղաբույսի էսենցիան քսում են ռևմատիզմով ախտահարված հոդերին։ Լեհաստանում բույսը, ներքին ընդունման ձևով, համարվում է ընդհանուր հանգստացնող, լեղամուղ և խուխամուղ միջոց։ Հնդկաստանում խնկածաղկից ստացվող եթերայուղն օգտագործվում է որպես օրգանիզմի որոշ ֆունկցիաներն ակտիվացնող և ընդհանուր կազդուրիչ միջոց։ Դեղաբույսը օֆիցինալ է Չեխիայում, Սլովակիայում, Դանիայում, Ֆրանսիայում, Նորվեգիայում, Լեհաստանում, Ավստրիայում և այլ երկրներում։ Իվանո-Ֆրանկովսկի բժշկական ինստիտուտում փորձնական եղանակով հիմնավորվել է դեղաբույսի ուժեղ միզամուղ հատկությունը, իսկ կլինիկորեն պարզվել է, որ այն ունի կենտրոնական նյարդային համակարգը հանգստացնող, խուխը արտազատող, ախորժակը լավացնող, մարսողությունը կանոնավոր, լեղամուղ և քրտնամուղ հատկություններ․ օգտագործվում է առանձին, ինչպես նաև այլ դեղաբույսերի հետ, կազմելով որոշ փքահան, կրծքային և քրտնամուղ թեյերի բաղադրիչ մասերից մեկը։ խնկածաղկի եթերայուղն օգտագործվում է ատամնաբուժության պրակտիկայում որպես ախտահանիչ և ցավազրկող միջոց, միաժամանակ ցրտառական հիվանդությունների, շնչարգելության և օրգանների սպաստիկ վիճակի ժամանակ։ Արտաքին ձևով այն օգտագործում են կոկորդի ողողումների, կոմպրեսների և լոգանքաջրերին բուրմունք տալու համար։Հիմնավորված է դեղաբույսի հակամիկրոբային ակտիվությունը։ Այն հակացուցված է հղիներին։Ն․ Գ․ Կովալևի տվյալներով, դեղաբույսը դրական է ներգործում հիպերտոնիկ հիվանդության, աթերոսկլերոզի, երիկամների որոշ ախտահարումների ժամանակ։
                </p>
                <h3>Կիրառման եղանակները</h3>
                <p>
                  Ջրաթուրմ պատրաստելու համար 2 թեյի գդալ հումքը 15-20 րոպե թրմում են 1 բաժակ եռման ջրում, ապա ըմպում տաք վիճակում, կեսական բաժակ, օրական 3-4 անգամ՝ ուտելուց 15-20 րոպե առաջ, կամ 1 թեյի գդալ հումքը 2 ժամ թրմուն են 1 բաժակ եռման ջրում, ապա ըմպում 1-ական ճաշի գդալ՝ օրական 3 անգամ, կամ 10 գ հումքը 30 րոպե թրմում են 300 մլ եռման ջրում, ապա ըմպում 100-ական մլ, օրական 3 անգամ, ուտելուց առաջ, 3 տարի տևողությամբ՝ ընկնավորության ժամանակ, կամ 2 թեյի գդալ հումքը 30 րոպե թրմում են 2 բաժակ եռման ջրում, ապա օրվա ընթացքում ընդունում 4 անգամ։ Եփուկ պատրաստելու համար 10-15 գ հումքը եռացնում են 1 բաժակ եռման ջրում 10 րոպե, ապա ընդունում 1-ական ճաշի գդալ՝ օրը 3 անգամ։ Ոգեթուրմը, որ հիմնականում օգտագործվում է ատամնաբուժության մեջ, պատրաստում են չոր հումքը 1/2-ի հարաբերությամբ խառնելով 70 աստիճանի սպիրտի հետ։ Այն ըմպում են նաև 20-ական կաթիլ, ջրով՝ օրական 3 անգամ։Փոշին շնչում են հարբուխի ժամանակ, կամ հենց մտցնում քթի խոռոչ։ Յուղային մզվածք ստանալու համար մեկ բուռ հումքը 8 ժամ թրմում են 0,5 լ ձիթապտղի կամ արևածաղկի յուղի մեջ, ապա քամում։ Ստացված դեղամիջոցը օգտագործում են ատամնացավի ժամանակ կամ ընդունում խմելու ձևով՝ 2,5-ական կաթիլ։ Լոգանքի համար 50 գ հումքը խառնում են 1 դույլ եռման ջրին, ապա այն ավելացնում ընդհանուր լոգանքաջրին, կամ 100 գ հումքը թրմում են 2լ եռման ջրում, ապա ավելացնում ընդհանուր լոգանքաջրին։ Փքահան թեյի մեջ խնկածաղիկը հավասար չափով խառնում են երիցուկի հետ։ Այն օգտագործու են թուրմի ձևով՝ 2 թեյի գդալ հումքը 1 բաժակ եռման ջրում 20 րոպե թրմելուց հետո․ ընդունում են 1-ական բաժակ՝ օրական 2 անգամ։ Կրծքային թեյի մեջ խնկածաղիկը, տատրակը ևտուղտը իրար են խառնում 1։2։2 հարաբերությամբ։ 1 ճաշի գդալ հումքը խառնում են 2 բաժակ եռման ջրին, թրմում 20 րոպե, ապա ըմպում կեսական բաժակ՝ 3 ժամը մեկ անգամ։ Քրտնամուղ թեյի մեջ ազնվամորու պտուղները տատրակի տերևները և խնկածաղիկը իրար են խառնում 2։2։1 հարաբերությամբ։ Այս թեյը օգտագործում են թուրմի ձևով, 2 ճաշի գդալ հումքը 2 բաժակ եռման ջրում 20 րոպե թրմելուց հետո ըմպում են միանվագ որպես թեյ։
                </p>
                <h3>Այլ օգտակար հատկանիշներ</h3>
                <p class="no-border">
                  Խնկածաղիկը մեղրատու է։Տերևներն օգտագործում են որպես համեմունք զանազան ճաշերի մեջ, խառնում են երշիկին, սալաթին և թեյըմպելիքին։ Տերևներով համեմում են կվասը, վարունգի թթուն։ Ծաղկաբույլերով բուրդը ներկում են նարնջակարմիր։ Օգտագործվում է լաքերի և ներկերի արտադրության մեջ։ Եթերայուղն օժտված է միջատասպան հատկությամբ, այն փեթակից վանում է ցեցին և մրջյուններին։
                </p>
            </div>
        </div>
        <div class="sidebar">
            <img src="img/խնկածաղիկ.png">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
