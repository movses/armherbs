<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
    <link rel="icon" href="img/favicon.ico" type="image/x-icon">
</head>
<body>

<div class="wrapper">
    <div class="main">
        <div class="container">
            <div class="content">
                <h1>ԿԱՏՎԱԼԵԶՈՒ ԵՌԱԲԱԺԱՆ</h1>
                <h4>Հայկական տարանունները</h4>
                  <p>
                    Հայկական տարանուններ — երկատամնակ, կատվալեզվիկ
                  </p>
                <h3>Դեղաբույսի Նկարագրությունը</h3>
                <p>
                  Աստղածաղկավորների ընտանիքին պատկանուղ, 15-100 սմ բարձրության միամյա խոտաբույս է։ Բազմաթիվ տեսակներից միայն 8-ն են հանդիպում  մեր հանրապետությունում և նրանցից միայն եռաբաժան տեսակն է, որ ունի բուժական նշանակություն։ Դեղաբույսն ունի կանաչ կամ բաց կարմրավուն, մերկ կամ նոսր թավիկներով, ուղղաձիգ ցողուն, մուգ կանաչ, հակադիր դասավորված, կարճ կոթուններով, եռամաս, երբեմն հնգամաս տերևներ, ծաղկաբույլերում հավաքված ծաղիկներ, տափակ սերմեր, որոնք կենսունակությունը պահպանում են 5-7 տարի։ Արմատը ճյուղավորված է։ Ծաղկում է հուլիս-սեպտեմբեր, իսկ պտուղներն հասունանում՝ օգոստոս-սեպտեմբեր ամիսներին։ Աճում է ջրառատ վայրերում, ճահճուտներում, աղբուտներում, խոնավ մարգագետիններում, գետեզրերին, բանջարանոցներում, ջրովի դաշտերում։ Մեր հանրապետությունում հանդիպում է գրեթե ամենուր։ Ցեղի Բիդենս անունը լատիներեն է, որը՝ նշանակում է երկատամ, ելնելով այն բանից, որ սերմերն ունեն 2 սրածայր, ատամնավոր ելուններ, որոնց միջոցով կպչում են մարդկանց և կենդանիներին ու տարածվում։ Բույսը արտահայտված մեզոֆիլ է և ցրտադիմացկուն։ Պտղակալում է կանոնավոր։
                </p>
                <h3>Քիմիական Բաղադրությունը</h3>
                <p>
                  Ոչ լրիվ տվյալներով, կատվալեզվի մեջ հայտնաբերված են ֆլավոնոիդներ,կումարիններ, C վիտամին (60-70 մգ%), մոտ 50 մգ % կարոտին, մինչև 4,5 % դաբաղանյութեր, պիգմենտ, դառը նյութեր, լորձ, ամիններ, ալկալոիդների և եթերայուղի հետքեր, մանգան, իսկ պտուղներում՝ մինչև 11 % ճարպայուղ։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործվում է բույսի վերգետնյա մասը, որը հավաքում են մինչև ծաղկելը կամ ծաղկման ընթացքում։ Հումքը չորացնում են թիթեղյա ծածկ ունեցող տանիքում՝ թղթի կամ խսիրի վրա, 5-7 սմ հաստությամբ փռված, իսկ ավելի լավ է կաղված վիճակում։ Չոր հումքի ցողունը ծալելուց պետք է դյուրաբեկ լինի։ Այն տրորելուց տալիս է յուրահատուկ հոտ, տտիպ, քիչ կծու համ։ Պիտանելիությունը մինչև 3 տարի է։ Դեղաբույսը լավ ծանութ է ժողովրդական բժշկության մեջ։ Այն Չինաստանում օգտագործվում է դիզենտերիայի, ջերմային վիճակի, թոքային պալարախտի և էկզեմայի, իսկ տիբեթական բժշկության մեջ՝ հոդային ախտահարումների, սակավարյունության, աթերոսկլերոզի և սիբիրախոցի ժամանակ։ Ռուսական ժողովրդկան բժշկության մեջ դեղաբույսը ճանաչվում է որպես միզամուղ, քրտնամուղ, նյութափոխանակությունը և մարսողությունը կանոնավորող միջոց և լայնորեն կիրառվում է շնչառական օրգանների ու արյան հիվանդությունների, C ավիտամինոզի, դեղնուկի, մկնատամի և ատամնացավի ժամանակ, իսկ ատամի շփոթը դնում են կարիճի կծածի վրա։ ՈՒկրաինական բժշկության մեջ դեղաբույսը օգտագործում են մաշկային ցանավորումների, ռախիտի, գեղձախտի, արթրիտների և պոդագրայի ժամանակ, ինչպես նաև որպես թեթև քրտնամուղ և միզամուղ միջոց։ Հոմեոպաթիայում դեղաբույսը ճանաչվում է որպես միզամուղ միջոց, միաժամանակ օգտագործվում է միզուղիների և լեղուղիների քարային հիվանդության ժամանակ։ Տարբեր երկրներում կատվալեզուն օգտգործում են նաև քոսի, ֆուրունկուլյոզի, էքսուդատիվ պլևրիտների, հիպերտոնիկ և խոցային հիվանդությունների ժամանակ, իսկ տերևները տրորված վիճակում դնում են դժվար ապաքինվող վերքերի և օձի կծածի վրա։ Փորձերով պարզվել է, որ բույսի պատրաստուկները, ներերակային կիրառման դեպքում, առաջ են բերում հանգստացնող ազդեցություն, իջեցնում կենդանիների արյան ճնշումը, որոշ չափով մեծացնում սրտամկանի կծկման ամպլիտուդը, ուժեղացնում արգանդի կծկումները։ Միաժամանակ պարզվել է դեղաբույսի հակաալերգիկ ազդեցությունը։ Գիտական բժշկության մեջ հիմնավորվել է դեղաբույսի քրտնամուղ, միզամուղ և հակաալերգիկ ներգործությունը և օգտագործվում է ցրտառական մի շարք հիվանդությունների և միզուղիների ախտահարումների ժամանակ, իսկ մանկաբուժության մեջ դեղաբույսը լայն ճանաչում ունի գեղձախտի, գլխի մաշկի ճարպահոսության, մաշկային ցանավորումների և դիաթեզների բուժման բնագավառում։ Ջրաթուրմը հաճախ օգտագործվում է ախոժակը լավացնելու նպատակով, իսկ եփուկը՝ հիմնականում լոգանքների և թրջոցների ձևով։ Մ․ Մ․ Լևինի և աշխատակիցների կողմից բացահայտվել է դեղաբույսի օգտակար ներգործությունը գլխի և դեմքի օջախային մազաթափության ժամանակ։ Լևինը պատրաստել է թանձր մզվածք, որի համար 100 գ բուսահյութը եռացրել է այնքան, մինչև 1/4  մասի մնալը, որից հետո, այդ թանձրուկից պատրաստել  5 %-անոց քսուք,վորը ամեն օր քսում են ախտահարված օջախին։ Միաժամանակ ներքի ընդունման ձևով ընդունում են բույսի ջրիկ մզվածքը՝ 10-ական կաթիլ, օրական 2 անգամ, 1 ամիս տևողությամբ։ Դեղաբույսի յուղային մզվածքն օգտագործվում է դժվար լավացող վերքերը բուժելու համար՝ որպես վերքերի ռեգեներացիան խթանող միջոց։ Դեղաբույսը մտնում է Զդրենկոյի հակաուռուցքային  միքստուրայի մեջ։ Գիտականորեն հիմնավորված է նաև կատվալեզվի հակամիկրոբային ակտիվությունը։ Կատվալեզուն՝ 2։1։2 հարաբերությամբ, խառնած խռնդատի ծաղիկների և տատրակի տերևների հետ, ջրաթուրմի ձևով դրականորեն է ներգորխում սուր տրախեաբրոնխիտների վրա։ Բուժման 2-3-րդ օրվանից սկսում է փափկել հիվանդի հազը, հեշտանում խուխարտադրությունը, մեղմանում ետկրծոսկրային ցավերը, ուժեղանում միզարձակումը և քրտնարտադրությունը, իջնում ջերմությունը։
                </p>
                <h3>Կիրառման եղանակները</h3>
                <p>
                  Բույսից ջրաթուրմ պատրաստելու համար 6-8 գ հումքը 200 մլ ջրում 30 րոպե թրմելուց հետո ըմպում են 1-ական ճաշի գդալ՝ օրական 3-4 անգամ, կամ 4 ճաշի գդալ հումքը 1 լ  եռման ջրում 30 րոպե թրմելուց հետո ըմպում են 1/2 բաժակ՝ օրական 3-4 անգամ, կամ 10 գ հումքը 1 ժամ 200 մլ եռման ջրում թրմելուց հետո, օգտագործում են արտաքին, լվացումների ձևով՝ դիաթեզի և մաշկային ախտահարումների ժամանակ, կամ 20 գ հումքը 200 մլ ջրում տաքացնում են ( չեն եռացնում) 15 րոպե, ապա հովացնում ու քամում, 45 րոպեյից հետո ավելացնում նորից 200 մլ ջուր ու ըմպում 1-ական ճաշի գդալ՝ օրական 2-3 անգամ։ Ավերինի թեյը, որ օգտագործում են գեղձախտի ժամանակ, պարունակում է կատվալեզու, եռագույն մանուշակ և գառնանուշ մորմի ցողուն՝ 2։2։1-ի հարաբերությամբ։ Այն օգտագործվում է վերոհիշյալ թուրմերի նման։ Եփուկ պատրաստելու համար 3 ճաշի գդալ հումքը 2 բաժակ ջրում եռացնում են 10 րոպե, որից հետո օգտագործում թրջոցների ձևով։ Լոգանքի համար 10 գ հումքից պատրաստում են ջրաթուրմ և այն 100 գ կերակրի աղի կամ ծովաղի հետ խառնում են ընդհանուր լողարանի ջրին, իսկ ջրիկ մզվածքը օգտագործում են 20-ական կաթիլ, օրական 3 անգամ, ուտելուց առաջ։Մ․ Ա․ Նասոլը մաշկային հիվանդությունների, ռախիտի և գեղձածտի ժամանակ առաջարկում է իր դեղատոմսը, որի մեջ մտնում են՝ 10 գ կատվախոտ, 5 գ ընկույզի տերև, 20 գ եռագույն մանուշակ, 15 գ կռատուկի արմատ, 10 գ խուլ եղնջի ծաղիկ, 10 գ գետնամորու տերև։ Այս խառնուրդից վերցնում են 20 գ, 10 րոպե թույլ կրակի վրա եռացնում 1 լ ջրում, հովացնում, ապա ըմպում 1-ական ճաշի գդալ՝ յուրաքանչյուր ժամը 1 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Կատվալեզուն թույլ ներկատու է։ Նրա չեզոք և թթու քամուկները մետաքսը և բուրդը ներկում են տարբեր գույների՝ կրեմագույն, դարչնագույն և այլն։
                </p>
            </div>
        </div>
        <div class="sidebar">
            <img src="img/կատվալեզու.jpeg" alt="կատվալեզու">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
