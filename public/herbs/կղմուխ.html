<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>ԿՂՄՈՒԽ ՀԵՂԻՆԵԻ</h1>
                <h4>Հայկական տարանունները</h4>
                  <p>
                    Հայկական տարանուններ— ախրիճանակ, անտուզ, արտի ծաղիկ, կղմուխ հալենա, ճանակ, ձվախոտ, վայրի արևածաղիկ
                  </p>
                <h3>Դեղաբույսի Նկարագրությունը</h3>
                <p>
                  Բարդածաղկավորների կամ աստղածաղկավորների ընտանիքին պատկանող, 100-250 սմ բարձրության բազմամյա խոտաբույս է, բնորոշ հաստ կոճղարմատով, հոտավետ, բարկահամ, մսալի արմատով։ Ունի հաստ, ուղղականգուն ցողուն, խոշոր, խորդուբորդ, թավշանման տերևներ։ Եզրային ծաղիկները երկար են՝ նեղ լեզվակով, միջինները՝ խողովակաձև, ոսկեդեղին։ Պտուղը լերկ, փուփուլավոր, քառանիստ սերմիկ է։ Մեր հանրապետությունում նկարագրված է 13 տեսակ, որոնցից գերակշռող մասն ունի բուժական նշանակություն։ Բույսն աճում է խոնավ մարգագետիններում, գետեզրերին, նախալեռնային գոտուց մինչև մերձալպյան գոտին ներառյալ։ Ծաղկում է հուլիս-սեպտեմբեր, իսկ պտուղները հասունանում են օգոստոս-հոկտեմբեր ամիսներին։ Բազմանում է սերմերով, իսկ մշակության մեջ՝ նաև արմատամասերով։ Պտղակալում է կանոնավոր, ձմեռում՝ լավ։
                </p>
                <h3>Քիմիական Բաղադրությունը</h3>
                <p>
                  Արմատը և կոճղարմատը պարունակում են մանուշակահոտ եթերայուղ, սապոնիններ, խեժ, ձյութ, լորձային և դառը նյութեր, պիգմենտ, դեհիդրոալանտոլակտոն, ֆրիդելին, դամմարադիենիլացետատ, դամմարադիենոլ, ֆիտոմելան, ինուլին, պսևդոինուլին, անկայուն պոլիեններ, ստիգմաստերին, E վիտամին, կարոտին և այլն, տերևներում՝ C վիտամին։ Եթերայուղի հիմնական բաղադրիչ մասը ալանտոլակտոնն է։
                </p>
                <h3>Բուժական Նշանակությունը</h3>
                <p>
                  Բուժման նպատակով հիմնականում օգտագործում են դեղաբույսի արմատն ու կոճղարմատը, որոնք հանում են ուշ աշնանը, մաքրում են հողից, լվանում սառը ջրով, վերածում 3-5 սմ կտորների, չորացնում ստվերում՝ միջանցուկ քամու տակ։ Պատրաստի հումքը պահում են թղթով փաթաթած, փակ տուփի մեջ։ 100 կգ թարմ արմատից ստացվում է 35 կգ չոր հումք։Որպես հազը հանգստացնող միջոց, կղմուխի մասին նշել է Հիպոկրատը։ Ավիցեննան դեղաբույսի հյութը մեղրով օգտագործել է որպես խուխամուղ և հակաասթմատիկ միջոց։ Ստամոքսաաղիքային տրակտի հիվանդությունների, հատկապես բղկոցների դեպքում չոր կղմուխը հրաշալի միջոց է։ Ավիցեննան դեղաբույսն օգտագործել է սրտային մի շարք հիվանդությունների, նստաներվերի բորբոքման և հոդացավերի ժամանակ։ Արմատի եփուկը, խաղողի հյութով տրվել է սրտային և թոքային հիվանդներին, իսկ օշարակով՝ սակավամիզության ժամանակ։ Մ․ Հերացին բույսի արմատը և կոճղարմատը օգտագործել է որպես օրգանիզմը տոնուսավորող, մարսողությունը լավացնող, թոքաբորբը և այլ բորբոքական պրոցեսները բուժող միջոց։ Ամիրդովլաթը դեղաբույսն օգտագործել է ոսկրացավի, կոտրվածքների, գոտկացավի, միզակապության և դժվարամիզության, անդամալուծության, նևրալգիաների, միգրենի, թոքերի և լյարդի խցանումների, ճիճվակրության, հազի, բրոնխիալ ասթմայի, էկզեմայի, մաշկի քորի, տարբեր տեսակի ջերմերի, դաշտանային խանգարումների, փորացավի, ընկնավորության, արգանդի բորբոքումների ժամանակ։ Տերևները տանը պահելիս կամ այրելիս հոտը վանում է միջատներին, ոչնչացնում լվերին։ Հայկական բժշկության մեջ կղմուխն օգտագործել են թութքի, քորի, զստացավի, միգրենի, քոսի բուժման նպատակով։ Արմատափոշին մեղրի հետ շաղախված, ներքին ընդունման ձևով, մաքրում է ստամոքսը, բուժում սրտային ևլյարդի մի շարք հիվանդություններ, փափկեցնում է հազը, դուրս բերում խուխը, իջեցնում ջերմությունը։ Առնոլդ Վիլլանովցու տվյալներով բույսի հյութը օգնում է ճողվածքին, կանոնավորում դաշտանը, ցուցաբերում միզամուղ և վիժեցնող հատկություն։ Տրորված արմատը դնելով վրայից, բուժում է կոնքի հատվածի ցավերը, իսկ տերևները՝ գինով, օգտակար են նեֆրիտների դեպքում։ Տիբեթական բժշկության մեջ բույսի տերևներն ու ծաղիկներն օգտագործում են սիբիրախոցի, հնդկական բժշկության մեջ՝ բրոնխիտների և ռևմատիզմի, հոմեոպաթիայում ՝ հազի, ասթմայի և դիաբետի ժամանակ։ Ռուսական ժողովրդական բժշկության մեջ դեղաբույսի արմատը համարվում է խուխամուղ միջոց և օգտագործվում է շնչահեղձման,բրոնխիտների, գրիպի և կապույտ հազի ժամանակ։ Կղմուխը ճանաչվում է նաև որպես ճիճվամուղ, արյունահոսությունը դադարեցնող, միզամուղ և ախոժակը լավացնող միջոց։ Արտաքին ձևով դեղաբույսը օգտագործվում է էկզեմայի, նեյրոդերմիտի, քոսի և վերքերը բուժելու նպատակով։ Եփուկի մեջ իրար խառնած կռատուկի և կղմուխի արմատները օգտագործվում են ռևմատիզմի դեպքում։ Ուկրանիական ժողովրդական բժշկության մեջ դեղաբույսը համարվում է որպես խուխամուղ, մարսողությունը և ընդհանուր նյութափոխանակությունը լավացնող, քրտնամուղ, միզամուղ և դաշտանամուղ միջոց։ Բուլղարական ժողովրդական բժշկության մեջ արմատն օգտագործվում է կապույտ հազի, գլխապտույտների, սրտխփոցների, գլխացավերի, ընկնավորության ժամանակ, ինչպես նաև վաղաժամ ծննդաբերությունը կանխելու նպատակով։ Գերմանիայում դեղաբույսն օգտագործվում է շնչուղիների և ստամոքսային հիվանդությունների, Ավստրիայում՝ թոքերի հիվանդությունների և ճիճվակրության ժամանակ, իսկ քսուքի ձևով՝ մաշկի քորի և էկզեմայի դեպքում։ Ն․ Վ․ Կլենինան բացահայտել է դեղաբույսի հակաբորբոքիչ և հականեխիչ հատկությունները։
                </p>
                <h3>Կիրառման եղանակները</h3>
                <p>
                  Արմատից ջրաթուրմ ստանալու համար 1 թեյի գդալ մանրացրած հումքը 10 ժամ թրմում են 1 բաժակ եռման ջրում և ըմպում 3 անգամ՝ 10 օրվա ընթացքում, կամ 2 թեյի գդալ հումքը 8 ժամ թրմում են 2 բաժակ սառը ջրում, քամում ու ավելացնում 1թեյի գդալ մեղր, ըմպում 1/2  բաժակ, օրական 4 անգամ՝ ուտելուց 1 ժամ առաջ, կամ 20-30 գ հումքը 30 րոպե թրմում են 1 լ եռման ջրում, քամում ու ըմպում 1-ական ճաշի գդալ, օրական 3-4 անգամ՝ դաշտանային խանգարումների, վատ մարսողության, բղկոցների, վատ ախոժակի, աղեփկանքի և աղեխիթերի ժամանակ։ Այս հումքից եփուկ պատրաստելու համար 2 բաժակ ջրում 6-9 գ եփացնում են այնքան, մինչև 2/3 մասը մնալը, որից հետո այն ընդունում են 1-2 ճաշի գդալ՝ յուրաքանչյուր ժամը 1 անգամ, կամ 20 գ հումքը 20 րոպե եռացնում են 200 մլ ջրում, ապա ընդունում 1-ական ճաշի գդալ՝ օրական 3 անգամ։ Այս եփուկը պատրաստելուց կարելի է իրար հետ խառնել կռատուկի և կղմուխի արմատներ, 10-ական գրամի չափով՝ ընդունելով վերոհիշյալ եղանակով։ Ոգեթուրմ պատրաստելու համար հումքը 1/5-ի հարաբերությամբ խառնում են 70 աստիճանի սպիրտի հետ և ընդունում 25-ական կաթիլ, օրական 3 անգամ՝ ուտելուց առաջ։ Արմատափոշին կարելի է խառնել մեղրի հետ, դարձնել դեղատնային մեծության դեղաահտեր և ընդունել 2-3 դեղահատ, օրական 3-4 անգամ՝ ուտելուց առաջ։ Արմատափոշին կարելի է ընդունել դանակի ծայրով՝ օրական 2-3 անգամ։ Ըստ Ա․ Պ․ Պոպովի, քսուք պատրաստելու համար մանր կտրտված արմատից մի պտղունց 15 րոպե եռացնում են 4-5 ճաշի գդալ խոզի ճարպի մեջ, քամում տաք վիճակում, ավելացնում 2 ճաշի գդալ կեչու կուպր և մի քիչ ծծմբափոշի, լավ խառնում ու օգտագործում քոսի դեպքում։ Մի քանի օր հետո հիվանդը լողանում է բույսի արմատաեփուկով։ Կամ 50 գ մանրացրած արմատը 20 րոպե եփում են 100 մլ ջրում, քամում և խառնում 50 գ խոզի հալած ճարպի հետ, կամ 1 մաս արմատափոշին խառնում են 2 մաս իրար հավասարաչափ խառնած խոզի հալած ճարպի, վազելինի և ձկան յուղի հետ։ Ընդհանուր թուլության և ետինֆեկցիոն ասթենիկ վիճակի ժամանակ օգտագործում են կղմուխի գինի, որը պատրաստելու համար 12 գ թարմ արմատը 10 րոպե եփում են 500 մլ պորտվեյնի կամ կագորի մեջ, ապա ըմպում 50-ական մլ՝ օրական 2 անգամ։ Այս եփուկը Ա․ Պ․ Պապովը առաջարկում է հիպացիդ գաստրիտների և աղիքային բորբոքումների ժամանակ, ընդհանուր խառնուրդին նախապես ավելացնելով 1 ճաշի գդալ մեղր։ Շնչուղիների մի շարք հիվանդությունների, հատկապես բրոնխիալ ասթմայի ժամանակ օգտագործում են հավասարաչափ իրար խառնած ուրցի, տատրակի տերևների, եռագույն մանուշակի, անսոնի սերմերի և կղմուխի արմատի խառնուրդ, որից 4 թեյի գդալ 2 ժամում թրմում են 1 բաժակ սառը ջրում, եռացնում, հովացնում ու քամում, ապա ըմպում 1 օրում՝ 3 անգամ։ Մաշկային ախտահարումների ժամանակ օգտագործվում է հավասարաչափ իրար խառնած հետևյալ խառնուրդը․ կռատուկի և կղմուխի արմատներ, ընկույզի տերև և սրոհունդ, որից 1 ճաշի գդալ 10 րոպե եփում են 200 մլ և ըմպում օրվա մեջ 1-ական ճաշի գդալ՝ 2-3 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Կղմուխը դեկորատիվ բույս է, այն հաճախ աճեցնում են պուրակներում և այգիներում։ Չափավոր մեղրատու է, չոր արմատից ստացվում է կապույտ ներկ։ Շնորհիվ հաճելի հոտի, այն օգտագործվում է հրուշակեղենի, լիկյորի և օղու արտադրության մեջ։
                </p>
            </div>
        </div>
        <div class="sidebar">
            <img src="img/կղմուխ.jpeg">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
