<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Տատրակ սովորական։ Հայկական տարանունները՝ դդմաճ, իշատոտիկ, խոճիկ, խոճկորիճ, հազի խոտ, ձիու եղունգ, թուղր</title>
    <link href="herbs/style.css" rel="stylesheet" />
    <link rel="icon" href="img/favicon.ico" type="image/x-icon">
    
    <meta itemprop="name" content="Տատրակ դեղաբույսի բուժական նշանակությունը">
    <meta property = "og:title" content = "Տատրակ դեղաբույսի բուժական նշանակությունը" />
    

    <meta itemprop="description" content="Դեղաբույս դեռևս հին հռոմեացիները այն օգտագործել են հազի դեմ, իսկ Հիպոկրատը, բացի խուխամուղ նպատակից, տատրակը ջերմախյուսի ձևով, օգտագործել է նաև թարախապալարների դեպքում։">    
    <meta name = "description" content ="Դեղաբույս դեռևս հին հռոմեացիները այն օգտագործել են հազի դեմ, իսկ Հիպոկրատը, բացի խուխամուղ նպատակից, տատրակը ջերմախյուսի ձևով, օգտագործել է նաև թարախապալարների դեպքում։" >
    <meta property = "og:description" content = "Դեղաբույս դեռևս հին հռոմեացիները այն օգտագործել են հազի դեմ, իսկ Հիպոկրատը, բացի խուխամուղ նպատակից, տատրակը ջերմախյուսի ձևով, օգտագործել է նաև թարախապալարների դեպքում։" />

    <meta property = "og:url" content = "https://www.armherbs.com/tussillago"/>

</head>
<body>

<div class="wrapper">
    <div class="main">
        <div class="container">
            <div class="content">
                <h1>Տատրակ սովորական</h1>
                <h4>Հայկական տարանունները</h4>
                  <p>
                    դդմաճ, իշատոտիկ, խոճիկ, խոճկորիճ, հազի խոտ, ձիու եղունգ, թուղր
                  </p>
                <h3>Դեղաբույսի Նկարագրությունը</h3>
                <p>
                  Աստղածաղկավորների կամ բարդածաղկավորների ընտանւքին պատկանող, 10-25 սմ բարձրության, թեփուկաձև, մանր տերևներով պատված, ծաղկակիր ցողունով բազմամյա խոտաբույս է։ Ունի երկար կոթուններով, ատամնաեզր, արմատամերձ տերևներ։ Ծաղիկները ոսկեդեղին են, իսկ պտուղը փուփուլավոր սերմիկ է։ Ոնի երկար-սողացող արմատներով կոճղարմատ։ Ծաղկում է մարտ-ապրիլ, պտղակալում՝ ապրիլ-մայիս ամիսներին։ Բազմանում է ինչպես սերմերով, այնպես էլ խիստ կենսունակ կոճղարմատով։ Տատրակը հանրահայտ մոլախոտ է, լայնորեն հանդիպում է ամենուր։ Աճում է գետեզրերին, գետափերին, փլվածքներում, խոնավ հանդամասերում  և այլն։ Բույսը ցրտադիմացկուն է, ծաղկում և պտղակալում է կանոնավոր։
                </p>
                <h3>Քիմիական Բաղադրությունը</h3>
                <p>
                  Ծաղկազամբյուղներում հայտնաբերված են ֆարադիոլ, արնիդիոլ, տարաքսանտին, ստիգմաստերին, սիտոստերին, հեպտակոզան, դեղին պիգմենտ և դաբաղանյութեր, տերևներում՝ մինչև 2,63 % դառը գլիկոզիդներ, սիտոստերին, ինուլին, դեքստրան, եթերայուղ, գալաթթու, խնձորաթթու, գինեթթու, սապոնիններ, կարոտինոիդներ, C վիտամին, ռուտին, լորձ և այլն։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են տատրակի տերևներն ու ծաղկազամբյուղները։ Ծաղիկները հավաքում են զամբյուղների լրիվ բացվելուց հետո, իսկ տերևները՝ ամառվա առաջին կեսերին, քանի դեռ դալար են ու ժանգով չախտահարված։ Հումքը շտապ չորացնում են հով, լավ քամահարվող տեղում։ Այն լինում է անհոտ ու դառնահամ, պահում են թղթով փաթաթված, փայտե արկղերի մեջ։ Տատրակը որպես դեղաբույս ունի կիրառման հին պատմություն։ Այսպես, որպես դեղաբույս դեռևս հին հռոմեացիները այն օգտագործել են հազի դեմ, իսկ Հիպոկրատը, բացի խուխամուղ նպատակից, տատրակը ջերմախյուսի ձևով, օգտագործել է նաև թարախապալարների դեպքում։ Դիոսկորիդը և Պլինիոսը դեղաբույսն առաջարկել են շնչական օրգանների հիվանդությունների ժամանակ, իսկ հազը հանգստացնելու համար նրանք առաջարկել են ներշնչել բույսի ծուխը։ Ամիրդովլաթը նշում է, որ դեղաբույսը օգնում է հազին, ասթմային, ինչպես խմելիս, այնպես էլ ծխելիս սրացնում է տեսողությունը։ Տերևները  բացում և բուժում են խոցերը։ Հայկական ժողովրդական բժշկության մեջ տերևները դնում են չիբանի, կարբունկուլի և այլ տեսակի թարախապալարների վրա՝ բորբոքմքն պրոցեսը շուտ հասունացնելու նպատակով։ Ըստ Մ․ Ա․ Նասոլի, ուկրաինական ժողովրդական բժշկության մեջ, բացի քրտնամուղ և խուխամուղ նպատակներից, դեղաբույսն օգտագործում են նաև ստամոքսաաղիքային տրակտի կատառի, նեֆրիտների, ցիստիտների, թոքաբորբերի, բորնխիտների, հատկապես ձգձգվող հազի ժամանակ, արտաքին ձևով՝ գլխի քորի և թեփոտության, իսկ թարմ տերևահյութը հարբուխի ժամանակ տամպոնների ձևով դնում են քթանցքերի մեջ։ Ռուսական ժողովրդական բժշկության մեջ դեղաբույսի թուրմը և եփուկը օգտագործում են հազի, շնչահեղձության, ջրգողության և գեղձախտի ժամանակ։ Տերևների և արմատների հյութը նշանակում են պալարախտով և մալարիայով հիվանդներին, որոնք բացի հակաբորբոքիչ  լինելուց, նաև քրտնամուղ են ու լեղամուղ։ Թարմ տերևները տրորելով դնում են բորբոքական ուռուցքներին և գլխին՝ գլխացավերի ժամանակ։ Բուլղարական բժիշկների տվյալներով, տերևները եփուկի կամ տրորված վիճակում ցուցված են մաշկային բորբոքական պրոցեսների և ստորին վերջույթների թրոմբոֆլեբիտի ժամանակ։ Լեհաստանում  և Գերմանիայում տատրակի պատրաստուկներն օգտագործում են բրոնխիալ ասթմայի, պլևրիտների, կոկորդի բորբոքումների և մարսողական տրակտի մի շարք խանգարումների ժամանակ։ Տրորված թարմ տերևը դնում են այրվածքների, ուռուցքների և արյունահոսող օջախների, իսկ խյուսի ձևով՝ նաև բորբոքված կրծքագեղձի և երակների վրա։ Ֆրանսիայում, այլ դեղամիջոցների հետ մեկտեղ, տատրակը կազմում է կրծքային էլեքսիրի բաղադրիչ մասերից մեկը։ Տերևների մզվածքը, օշարակի ձևով, այստեղ համարում են տոնուսավորող միջոց և օգտագործում են գրիպի ժամանակ։ Ա․ Ա․ Պապովի տվյալներով, դեղաբույսի տերևները՝ ջրաթուրմի, եփուկի կամ փոշու ձևով, արտաքին, կիրառվում են կարմիր քամու դեպքում։ Տատրակը օգտակար է նաև որպես ջերմ իջեցնող և կազդուրիչ միջոց թոքային պալարախտի սկզբնական շնջաններում, գեղձախտի և ընդհանուր թուլության ժամանակ։ Ըստ Ն․Գ․Կովալևայի, դեղաբույսն օժտված է հակասկլերոտիկ հատկությամբ և օգտագործվում է աթերոսկլերոզի ու հիպերտոնիկ հիվանդության ընթացքում։ Ըստ Վ․ Շյոնենբերգերի, ավելի արդյունավետ ազդում է թարմ տերևահյութը, որը հեղինակի տվյալներով, օգտակար է շնչուղիների բորբոքումների, բրոնխէկտազիայի, շնչառության թուլացման և սպաստիկ հազի ժամանակ։ Փորձնական եղանակներով հիմնավորվել է տերևների սպազմալիտիկ, խուխը ջրիկացնող և խուխամուղ հատկությունները։ Դեղաբույսի պատրաստուկները հակաբորբոքիչ են, ուժեղացնում են բրոնխիալ գեղձերի սեկրեցիան, միաժամանակ ունեն փափկացնող և քրտնամուղ ազդեցւթյուն։ Դեղաբույսն օֆիցինալ է աշխարհի 15  երկրներում։ Տերևները գիտական բժշկության մեջ օգտագործվում են բրոնխիտների, լարինգիտների, բրոնխէկտազիաների, թոքի աբսցեսի և գանգրենայի, վերին շնչուղիների կատառի ժամանակ՝ որպես փափկացնող, խուխամուղ և հակաբորբոքիչ։ Դեղաբույսը օժտված է նաև մանրէասպան ներգործությամբ։ Տատրակի թարմ տերևահյութը՝ ֆիզիոլոգիական լուծույթով կիսով չափ նոսրացրած ինհալացիայի ձևով ՀՀ-ում օգտագործվել է սուր տրախեաբրոնխիտով հիվանդների բուժման համար։
                </p>
                <h3>Կիրառման եղանակները</h3>
                <p>
                  Տերևներից ջրաթուրմ պատրաստելու համար 1 ճաշի գդալ հումքը 30 րոպե թրմում են 200 մլ եռման ջրում, ապա ըմպում 1-ական ճաշի գդալ՝ օրը 4-6 անգամ, կամ 10-15 գ հումքը 10 րոպե թրմում են 200 մլ եռման ջրում, ապա ըմպում 1-ական ճաշի գդալ՝ օրական 3-4 անգամ, կամ 20 գ հումքը 30 րոպե թրմում են 200 մլ եռման ջրի մեջ, ապա ըմպում 1-ական ճաշի գդալ՝ օրական 5-6 անգամ, կամ 4 թեյի գդալ մանրացրած տերևահումքը 30 րոպե թրմում են 1 բաժակ եռման ջրում, ապա ըմպում 1 օրում՝ 5-6 նվագով։ Բոլոր դեպքերում, տերևների հետ կարելի է կիսով չափ վերցնել նաև ծաղկահումք՝ պաշտպանելով ընդհանուր դեղաչափը։ Եփուկ պատրաստելու համար 10-15 գ հումքը 15 րոպե եփում են 1 բաժակ ջրի մեջ, ապա ըմպում 1-ական ճաշի գդալ՝ օրական 2-3 ժամը մեկ անգամ։ Հումքը փոշու ձևով ընդունում են 1-ական գրամ, մեղրով կամ կաթով՝ օրական 3 անգամ։ Գլխիքորի և թեփոտության ժամանակ հավասարաչափ վերցնում են տատրակ և եղինջ։  ճաշի գդալ այս խառնուրդից 10 րոպե եփում են 1 բաժակ ջրում, հովացնում, քամում ու գոլ վիճակում քոում գլխի մաշկին։ Շնչառական օրգանների սուր և խրոնիկական բորբոքումների ժամանակ հավասարաչափ վերցնում են տատրակի տերևներ ու ծաղիկներ, քարխոտի արմատ, սեզի կոճղարմատ, լորենու, խռնդատի և թանթրվենու ծաղիկներ։ Այս խառնուրդից 1 ճաշի գդալ 30 րոպե թրմում են 1 բաժակ եռման ջրում, հովացնում, քամում ու ըմպում օրական 3 անգամ։ Սուր և խրոնիկական տրախեաբրանխիտների ժամանակ վերցնում են 1 մաս տատրակ, 2 մաս եզան լեզու, 3 մաս ձիաձետ և 4 մաս գնարբուկ։ 1 ճաշի գդալ այս խառնուրդից 2 ժամ թրմում են 1 բաժակ սառը ջրում, եռացնում մի քանի րոպե, հովացնում, քամում ու ըմպում 1 օրում՝ 5-6 նվագով։ Նույն նպատակով, հավասարաչափ վերցնում են տատրակ, կղմուխի արմատ և գնարբուկի ծաղիկներ։ Այս խառնուրդից 2 ճաշի գդալ 5 րոպե եփում են 1 բաժակ եռման ջրում, թողնում 15 րոպե, ապա քամում ու ըմպում 1 օրվա ընթացքում։ Բրոնխիալ ասթմայի, կապույտ հազի և բրոնխիտների ժամանակ վերցնում են հավասարաչափ, տատրակ, եզան լեզու և սոճու բողբոջներ։ Այս խառնուրդից 4 թեյի գդալ 2 ժամ թրմում են 1 բաժակ սառը ջրում, հետո եփում ու ըմպում 1 օրվա ընթացքում, 3 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Բույսը մեղրատու է, հարուստ՝ ծաղկափոշով։ Տատրակի մեղրը ոսկեդեղին է, շատ թանձր, մածուցիկ, շուտ բյուրեղացող, բնորոշ ուժեղ հոտով և լավ համով։ Տերևները սիլոսի համար արժեքավոր հումք են։
                </p>
            </div>
        </div>
        <div class="sidebar">
            <img src="img/տատրակ.jpeg" alt="տատրակ">
        </div>
    </div>
</div>
<footer>
    <ul>
      <li class="border_none"><a href="/">Գլխավոր էջ</a></li>
      <li><a href="/terminology">Տերմիններ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
