<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>ՔՆԱԽՈՏ</h1>
                <h4>Հայկական տարանունները</h4>
                  <p>
                    զարկաչ, կծվախոտ
                  </p>
                <h3>Դեղաբույսի Նկարագրությունը</h3>
                <p>
                  Գորտնուկազգիների ընտանիքին պատկանող, 10-30 սմ բարձրության բազմամյա խոտաբույս է։ Ունի երկարավուն, կրկնակի փետրաբաժան, արմատամերձ տերևներ, խոշոր, միայնակ, ցողունների ծայրերին նստած լայն զանգակաձև, բաց մանուշակագույն ծաղիկներ։ Պտուղը երկարավուն ընկուզիկ է։ Արմատները ուղղաձիգ են, մուգ դարչնագույն, հողի մեջ խոր թափանցող։ Բույսի ամբողջ վերգետնյա մասը ծածկված է խիտ, արծաթանման մազմզուկներով։ Ծաղկում է ապրիլ-մայիս ամիսներին։ Տերևներն ի հայտ են գալիս միայն ծաղկելուց հետո։ Պտուղները հասունանում են ամռան ամիսներին և տարածվում քամու միջոցով։ Բազմանում է սերմերով։ Պտղակալում է ոչ կանոնավոր, լավ է տանում ցուրտը և երաշտը, խիստ պահանջկոտ է լույսի նկատմամբ։ Կովկասում աճում են 8, իսկ Հայաստանում՝ միայն 4 տեսակ, որոնցից մանուշակագույնը և հայկականը ունեն բուժական նշանակություն։ Բույսն աճում է մեր հանրապետության ենթալպյան և ալպյան մարգագետիններում, թփուտներում, քարքարոտ վայրերում, ժայռոտ լանջերին, ուր բարձրանում է ծովի մակերևույթից մինչև 3800-3900 մ բարձրության վրա, տեղ-տեղ տալով ընդարձակ բուսուտներ։
                </p>
                <h3>Քիմիական Բաղադրությունը</h3>
                <p>Բույսը պարունակում է գլիկոզիդ ռանունկուլին, որը ճեղքվելով, տալիս է գլյուկոզա և ցնդող, կծու համով, սուր հոտով, մաշկը գրգռող պրոտոանեմոնին, որն էլ իր հերթին ճեղքվելով, վեր է ածվում անեմոնինի և վերջապես՝ անեմոնաթթվի։ Բացի սրանից, քնախոտի մեջ հայտնաբերվել են նաև սապոնիններ, ֆիտոնցիդներ, դբաղիչ նյութեր և խեժ։ Պրոտոանեմոնինը համարում է բջջային թույն։
                  Բույսը պարունակում է գլիկոզիդ ռանունկուլին, որը ճեղքվելով, տալիս է գլյուկոզա և ցնդող, կծու համով, սուր հոտով, մաշկը գրգռող պրոտոանեմոնին, որն էլ իր հերթին ճեղքվելով, վեր է ածվում անեմոնինի և վերջապես՝ անեմոնաթթվի։ Բացի սրանից, քնախոտի մեջ հայտնաբերվել են նաև սապոնիններ, ֆիտոնցիդներ, դբաղիչ նյութեր և խեժ։ Պրոտոանեմոնինը համարում է բջջային թույն։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործվում է հիմնականում բույսի վերգետնյա մասը, իսկ որոշ դեպքերում՝ նաև արմատը։ Վերգետնյա մասը մթերում են ամռան ամիսներին, չորացնում հով տեղում միջանցուկ քամու տակ, ապա փշրում, հեռացնում կոշտ մասերը, փաթաթում թղթով և պահում չոր տեղում։ Արմատը մթերում են աշնան ամիսներին, մակում նույն եղանակով։ Որպես հանգստացնող, ցավազրկող, սպազմալիտիկ, հակաբորբոքիչ և քնաբեր, բույսը կիրառվում է նևրալգիաների, միգրենի, սպազմոֆիլիայի, անքնության, նևրասթենիայի, թոքային պալարախտի, կապույտ հազի, բրոնխիալ ասթմայի, բրոնխիտների, կարմրուկի, ծանր ֆիզիկական ընդարմության, ատամնացավի, գինեկոլոգիական և վեներական հիվանդությունների, ստամոքսային, ռևմատիկ և պոդագրային ցավերի, ինչպես նաև ծննդաբերության ժամանակ ոչ միայն ցավազրկման, այլև ծննդաբերության ակտն արագացնելու նպատակով։ Արտաքին ձևով դեղաբույսի թուրմով լվանում են թարախային վերքերը, մաշկի սնկային ախտահարված օջախները։ Թարմ տերևները կերատոլիտիկ նպատակով դնում են թարախապալարների վրա, թարմ հյութով բուժում քոսը, այրվածքը, այն քսում նաև մաշկի թմրած կամ զգայնությունը կորցրած օջախներին։ Արմատն ունի հակաջերմային ներգործություն։ Մանկական պրակտիկայում բույսի եփուկը տալիս են կարկամային կծկումների և սպազմոֆիլիայի նոպաների ժամանակ։ Չինաստանում թարմ հյութը մեղրի հետ խառնված ընդունում են գլաուկոմայի դեպքում։ Այստեղ արմատը համարում են հակաբորբոքիչ, հեմոստատիկ և մածող, այդ պատճառով այն նշանակում են բակտերիալ և ամեոբային դիզենտերայի, ինչպես նաև առատ դաշտանի ժամանակ։ Բույսի վերգետնյա մասն այստեղ ճանաչվում է որպես հակաջերմային և միզամուղ և լայնորեն նշանակում են ջերմային մի շարք հիվանդությունների, սրտային և երիկամային ծագում ունեցող այտուցների ժամանակ։ Չոր հումքից պատրաստված եփուկը կամ ջրաթուրմը օգտագործում են պիոդերմիայի, խրոնիկական խոցերի և մաշկային այլ հիվանդությունների դեպքերում, արտաքին ձևով՝ մազերը սև գույնի ներկելու համար։ Բուլղարական ժողովրդական բժշկության մեջ դեղաբույսը համարվում է որպես միզամուղ, քրտնամուղ, հակաբորբոքիչ, ցավազրկող և հազը հանգստացնող միջոց․ նշանակում են կանացի մի շարք հիվանդությունների, նևալգիների, միգրենի, բրոնխիտների, ռևմատիզմի և պոդագրայի ժամանակ։ Հայկական ժողովրդական բժշկության մեջ  բույսի եփուկից կամ թարմ հյութից ընդունում են լոգանք՝ մկանացավերի և հոդացավերի ժամանակ։ Դեղաբույսն օֆիցինալ է Բրազիլիայում, Ֆրանսիայում, ԱՄՆ-ում և Վենեսուելայում։ Հոմեոպաթներն այն կիրառում են նյարդային որոշ հիվանդությունների և պիելոցիստիտների, իսկ փոքր դոզաներով՝ սպառնացող վիժման ընթացքում։ Ֆարմակոլոգիական հետազոտություններով պարզվել է, որ քնախոտը մեծ դոզաներով, կենդանիների մոտ առաջ է բերում սուր գաստրոէնտերիտ, արյունամիզություն, ցնցումներ, ընդհուպ մինչև կաթվածահարություն։ Թարմ հյութը ընդունակ է գրգռելու մաշկը այնպես, ինչպես խարանաճանճի ծեփոնը, իսկ մեր տվյալներով՝ ինչպես պրակտիկայում լայնորեն տարածված Ռոզենտալի քսուքը։ Դեղաբույսի ազդեցությունը շատերը կապում են պրոտոանեմոնինի և ծաղիկների մեջ պարունակվող ներկանյութերի հետ։ Պրոտոանեմոնինը կործարար է ազդում ախտածին մանրէների և սնկերի վրա, միաժամանակ ոչնչացնելով բորբոսասնկերի և մի շարք բակտերաների սպորավոր ձևերը։ Ուշագրավ է այն հանգամանքը, որ պրոտոանեմոնինի անգամ 1/60․000-ի նոսրացումով լուծույթը դարձյալ հակազդում է ոսկեգույն ստրեպտակոկերի վրա։ Ի․ Գ․ Ֆուրսի տվյալներով, քնախոտը սրտանոթային համակարգի վրա ունենում է մատնոցուկանման ազդեցություն։ Բոլոր դեպքերում անհրաժեշտ է զգուշորեն օգտագործել դեղաբույսը, քանի որ դոզաների չարաշահումը գրգռում է ստամոքսաաղիքային տրակտը, միզուղիները և կարող է նույնիսկ կաթված առաջացնել։ Դեղաբույսը քսուքի և թրջոցների ձևով մենք կիրառել ենք տարբեր ծագման սուր և խրոնիկական  արթրիտների, նևրիտների և միոզիտների ժամանակ։ Քսուք պատրաստել ենք բույսի վերգետնյա մասի փոշուց, 1/10-ի հարաերությամբ խառնելով վազելինի և լանոլինի հետ, իսկ թրջոցների համար թարմ բուսահյութը 2 անգամ նոսրացվել է ֆիզիոլոգիական լուծույթով։ Ինչպես քսուքից, այնպես էլ թարմ հյութից պատրաստված կոմպրեսները դրվել են մարմնի ախտահարված մասին, մեկ օր տևողությամբ, այսպես 2-3 շաբաթ շարունակ։ Հիվանդները դեղաբույսի պատրաստուկներից նշել են այրոց, ախտահարված մասի տաքացում, ցավերի մեղմացում, իսկ հետագայում՝ ցավերի լրիվ դադարում, այտուցների ներծծում, և որ ամենակարևորն է, ախտահարված մասի՝ հատկապես վերջույթների ֆունկցիաների վերականգնում։ Էլեկրոթերմոմետրիկ եղանակով ստուգելով տվյալ հատվածի ջերմային ռեակցիան, պարզվել է, որ քնախոտի պատրաստուկների ազդեցության տակ մարմնի լոկալ ջերմությունը բարձրանում է 0,8-1․8 աստիճանի, մի հանգամանք, որը դրականապես է անդրադարձել հյուսվածքների տրոֆիկ տեղաշարժերի վրա։
                </p>
                <h3>Կիրառման եղանակները</h3>
                <p>
                   Բույսի վերգետնյա մասից թուրմ պատրաստելու համար 2 թեյի գդալ հումքը 1 օր թրմում են 1 բաժակ եռման կամ սառը ջրում, ապա քամում ու ըմպում 1 օրում՝ 5-6 անգամ որպես հանգստացնող և քունը կարգավորող միջոց, կամ այս թուրմը կես դոզայով (1 թեյի գդալ հումքը՝ 1 բաժակ եռման ջրին) ըմպում են 1-ական ճաշի գդալ՝ 2-3 ժամը մեկ անգամ։ Եփուկ պատրաստելու համար 5-10 գ հումքը 20 րոպե եփում են 1 բաժակ ջրում, հովացնում, ապա ըմպում 1-ական ճաշի գդալ, յուրաքանչյուր 2-3 ժամը մեկ անգամ։ Ջրիկ մզվածք պատրաստելու համար վերոհիշյալ եփուկը եռացնում են մինչև նրա կիսվելը, որից հետո ըմպում 1-ական թեյի գդալ՝ օրական 3 անգամ։ Թարմ հյութը ընդունում են թեյի գդալներով՝ օրը 3 անգամ, նոսրացնելով ջրով։ Մեր եղանակով քսուք պատրաստելու համար բույսի վերգետնյա մասի փոշին (կարելի է նաև արմատափոշին) 1/10-ի հարաբերությմբ խառնում ենք 2 մաս վազելինի և 1 մաս լանոլինի հետ։ Ստացված քսուքը պիտանի է օգտագործման մոտ 1 ամիս։
                </p>
                <h3>Այլ օգտակար հատկանիշներ</h3>
                <p class="no-border">
                  Քնախոտը մեղրատու է։ Շնորհիվ գեղեցիկ տեսքի, այն պիտանի է դեկորատիվ նպատակների համար։ Անասուններից ուտում են միայն ոչխարները։
                </p>
            </div>
        </div>
        <div class="sidebar">
            <img src="img/քնախոտ.png">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
