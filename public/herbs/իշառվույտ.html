<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Իշառվույտ դեղատու</h1>
                <h4>Հայկական տարանունները</h4>
                  <p>
                    դառնոսպ, եդիսար, նշահամունք
                  </p>
                <h3>Դեղաբույսի Նկարագրությունը</h3>
                <p>
                  Բակլազգիների կամ թիթեռնածաղկավորների ընտանիքին պատկանող, 50-150 սմ բարձրության, երկամյա խոտաբույս է։ Տերևները բարդ եռմասնյա են, կոթուններով։ Ծաղկաբույլը ողկույզ, ծաղկապսակը դեղին, իսկ պտուղը 1-2 սերմ պարունակող ունդ է, սերմերը՝ ձվաձև, դեղնականաչավուն։ Արմատը լավ զարգացած է, դեղնասպիտակավուն։ Ծաղկում է հունիսից մինչև սեպտեմբեր, իսկ սերմերը հասունանում են հուլիսից մինչ ուշ աշուն։ Բույսը չորակայուն է, ցրտադիմացկուն։ Պտղակալում է կանոնավոր։ Աճում է գրեթե բոլոր տեսակի հողերում, վատ է տանում միայն գերխոնավությունը։ Մեր հանրապետությունում տարածված մոլախոտ է, աճում է մարգագետիններում, ցանքերում, թփուտներում, աղբուտներում, տնամերձ հողամասերում և այլուր, հաճախ՝ ընդարձակ տարածություններով։ Բազմանում է սերմերով։ Ցեղի «մելիլոտուս» անունը հունարեն նշանակում է «մեղրատու առվույտ», քանի որ իշառվույտը հիանալի մեղրատու է։
                </p>
                <h3>Քիմիական Բաղադրությունը</h3>
                <p>
                  Բույսի մեջ հայտնաբերված է գլիկոզիդ մելիլոտոզիդ, որը հումքի չորացման հետևանքով վեր է ածվում 0,4-0,9 % կումարինի․ դրանով էլ պայմանավորված է իշառվույտի դուրեկան հոտը։ Վերգետնյա մասը պարունակում է դիկումարին, կումարաթթու, մելիլոտին, մելիլոտոլ, մելիլոտաթթու, ցիմարին, վիտամիններից՝ C, E, կարոտին, դաբաղանյութեր, խոլին, մինչև 17% սպիրտ, պուրինային ածանցյալներ, եթերայուղ, լորձ, խեժանյութ, ֆլավոնային գլիկոզիդ, սերմերը՝ մինչև 42% ճարպայուղ։
                </p>
                <h3>Բուժական Նշանակությունը</h3>
                <p>
                  Բուժման նպատակով ծաղկման ընթացքում հավաքում են բույսի գլխամասերը՝ ծաղկաբույլերով ու տերևներով, ինչպես նաև կողմնային ընձյուղները։Հումքը չորացնում են անմիջապես արևի տակ, փռված վիճակում։ Այն ունի դառը համ և դուրեկան հոտ։ Պահում են ապակյա ամաններում կամ թիթեղյա տուփի մեջ՝ թղթով փաթաթված վիճակում։ Պիտանի է օգտագործման մոտ 2 տարի։ Որպես դեղաբույս իշառվույտն ունի կիրառման հին պատմություն։ Առանձին կամ խառնված այլ դեղաբույսերի հետ, թուրմի, եփուկի, թրջոցների, լոգամքի և այլն ձևով Ավիցեննան դեղաբույսն օգտագործել է գլխացավերի, գլխի փակ վնացվածքների, անքնության, մելանխոլիայի, վերջույթների թուլության և անդամալուծության, մկանային սպազմների, աչքի բորբոքումների, արյունազեղումների, քաղցկեղի, լուսավախության, ականջի ցավերի և բորբոքումների, լեզվի ախտահարումների, պլևրիտների, որկորի և ստամոքսի ուռուցքների, փսխումների, ստամոքսի սուր և խրոնիկական հիվանդությունների ժամանակ և այլն: Մ․ Հերացին խորհուրդ է տվել բարձր ջերմերի և գլխացավերի ժամանակ գոլորշահարել գլուխը իշառվույտի և երիցուկի եփուկով կամ նույն եփուկի մեջ լոգանք դնել ոտքերն ու ձեռքերը։ Նա խորհուրդ է տալիս ընդունել լոգանք նաև իշառվույտի, սուսանբարի և խնկածաղկի խառնուրդներով, իսկ ֆլեգմոնան բուժելու համար թրջոցալաթ դնել իշառվույտի, կորնգայի սերմերի և օձագալարի խառնուրդից՝ կտավատի ձեթի հետ միասին։Ամիրդովլաթը նշում է, որ գինու հետ եփած դեղաբույսը մաքրում է ստամոքսը, օգնում լերդի և ամորձու ուռուցքներին, իսկ ձվի դեղնուցի հետ խառնելիս իշառվույտն արագացնում է ֆլեգմոնայի հասունացումը։ Հնդկաստանում դեղաբույսն օգտագործում են որպես արոմատիկ, փափկացնող, փքահան և արյունահոսությունը դադարեցնող միջոց։ Ռուսական ժողովրդական բժշկության մեջ իշառվույտն օգտագործվում է որովայնի մի շարք հիվանդությունների և պոդագրայի ժամանակ։ Հայրենական ժողովրդական բժշկության մեջ դեղաբույսն արտաքին և ներքին ընդունման ձևերով օգտագործում են շնչուղիների հիվանդությունների, աղեփկանքի, անքնության, հոդային ռևմատիզմի, մաստիտների,մաշկային թարախաբորբերի ժամանակ և այլն։ Դեղաբույսն օֆիցինալ է Նիդեռլանդիայում , Գերմանիայում, Լեհաստանում, Ավստրիայում և Ռումինիայում։ Փորձնական աշխատանքները ցույց են տվել, որ բույսի մզվածքը, ներքին ընդունման ձևով, արագացնում է մասնահատված լյարդի հյուսվածքների վերականգնումը։ Հիմանվորված է դեղաբույսի հակամակարդիչ, ֆիբրինալիտիկ և հակամիկրոբային հատկությունները։ Ժամանակակից բժշկության մեջ իշառվույտի պատրաստուկները կիրառվում են խրոնիկական բրոնխիտների, միգրենի, անքնության, ջրգողության, աղեփկանքի,գլխացավերի, հիպերտոնիկ հիվանդության, աղիների և միզապարկի կծողական ցավերի, հիսթերիայի, նևրասթենիայի, մելանխոլիայի, հատկապես կլիմաքսի հետ կապված դաշտանային շեղումների, ձվարանների բորբոքումների, սակավամիզության, ստնտու կանանց թերկաթնարտադրության ժամանակ։ Դեղաբույսից պատրաստված սպեղանին դնելով մաշկային թարախային օջախների վրա, արագացնում է դրանց հասունացումը։ Այս նպատակով սպեղանին կիրառվում է նաև մատնաշնչի, որպես ներծծող և վարատող՝ սալջարդերի, կերակրող կանանց մոտ՝ կրծքագեղձերի պնդացումների ժամանակ։ Սերմերից ստացվող դիկումարոլն օգտագործվում է ստորին վերջույթների թրոմբոֆլեբիտների բուժման համար։ Հոմեոպաթիայում դեղաբույսն օգտագործում են միգրենի ժամանակ։ Մեծ դոզաներով և երկարատև ընդունումից իշառվույտի պատրաստուկները առաջացնում են գլխացավեր, գլխապտույտ, նողկանք, փսխում քնկոտություն, լյարդի ախտահարում, ներքին օրգանների, մկանների և ենթամաշկային ճարպաշարակցական շերտի արյունազեղումներ, ընդհուպ մինչև կենտրոնական նյարդային համակարգի պարեզ։
                </p>
                <h3>Կիրառման եղանակները</h3>
                <p>
                  Թուրմ պատրաստելու համար 2 թեյի գդալ հումքը 2-3 ժամ թրմում են 2 բաժակ եռման ջրում, ապա ըմպում 1 օրում 4 անգամ։ Թրջոցների համար 2 թեյի գդալ հումքը 30 րոպե թրմում են փակ ամանի մեջ, 200մլ եռման ջրում, ըմպում 1-ական ճաշի գդալ՝ օրական 3-4 անգամ։ Եփուկ պատրաստելու համար 20գ հումքը 30 րոպե 200մլ ջրում եռացնելուց հետո հովացնում են, քամում ու ըմպում 1-ական ճաշի գդալ՝ օրական 3 անգամ, կամ 30գ ծաղկահումքը 30 րոպե եռացնում են 1լ ջրում, ապա ըմպում 50-ական մլ, ժամը 1 անգամ՝ շնչուղիների հիվանդությունների ժամանակ։ Ջրիկ մզվածք ստանալու համար 20գ հումքը 1 բաժակ եռման ջրում եռացնում են մինչև նրա կիսվելը, որից հետո 1 ճաշի գդալ խառնում են 4 մաս վազելինի կամ կովի կարագի հետ և որպես քսուք օգտագործում մաստիտների, ֆուրունկուլի և կարբունկուլի դեպքերում։ Լոգանքի, թրջոցի, կոմպրեսի, լվացումների և ողողումների համար 5 թեյի գդալ հումքը փակ ամանում 1լ եռման ջրում 1 ժամ թրմելուց հետո օգտագործում են գոլ վիճակում։ Ձվարանների բորբոքումների ժամանակ հավասարաչափ վերցնում են իշառվույտ, տատրակի և տերեփուկի ծաղիկներ։ Այս խառնուրդից 1 ճաշի գդալ 30 րոպե 1 բաժակ եռման ջրում թրմելուց հետո ըմպում են 2-3 շաբաթ տևողությամբ, 1-ական ճաշի գդալ՝ օրական 5-6 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Իշառվույտով համեմում են պանիրը, ծխախոտը,սպիրտային խմիչքները, բուրմունք տալիս օճառին։Բույսը տալիս է առատ նեկտար և ծաղկափոշի։ Ստացված մեղրը բաց սաթագույն է կամ սպիտակ, վանիլի համով։
                </p>
            </div>
        </div>
        <div class="sidebar">
            <img src="img/իշառվույտ.png">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
