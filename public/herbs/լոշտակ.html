<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Լոշտակ Սպիտակ</h1>
                <h4>Հայկական տարանունները</h4>
                  <p>
                    մարդախոտ, մարդածաղիկ, օձի թաղ, օձի խաղող, ֆաշարա
                  </p>
                <h3>Դեղաբույսի Նկարագրությունը</h3>
                <p>
                  Դդմազգիների ընտանիքին պատկանող, 2-4 մետրի հասնող, մագլցող և փաթաթվող ցողուններով բազմամյա խոտաբույս է, հաստ, բողկանման, մսալի արմատով։ Տերևները հնգաբլթակ են, հերթադիր, խոր կտրտված կամ ամբողջական, ծաղիկները միասեռ, դեղնականաչավուն, պտուղը՝ գնդաձև հատապտուղ։ Մեր հանրապետությունում հանդիպում են 2 տեսակ՝ սպիտակ և երկտունը։ Երկու տեսակն էլ թունավոր են և բուժական առումով գրեթե չեն տարբերվում իրարից։ Ծաղկում է հունիս-հուլիս ամիսներին, պտղակալում՝ հուլիս-օգոստոսին։ Աճում է թփուտների արանքում, գետահովիտներում, այգիների ցանկապատերի վրա, անտառի բացատներում։ Մագլցող բեղիկներով ամրանում է ծառերին կամ որևէ հենարանի և տալիս փարթամ աճ։ Ձմեռում է լավ, վերաճում է ինքնացանովի կամ սերմերը թռչունների միջոցով տարածելու միջոցով։
                </p>
                <h3>Քիմիական Բաղադրությունը</h3>
                <p>
                  Արմատում հայտնաբերված են գլիկոզիդներ, խեժ, ֆիտոստերին, դաբաղանյութեր, կումարիններ, ստերոլ, եթերայուղ, միզանյութ, խնձորաթթվական աղեր, օսլա։ Սերմերը պարունակում են ալկալիոիդներ, 20-25%  չսառչող ճարպայուղ, տերևները՝ վիտամիններ (C, E, կարոտին)։
                </p>
                <h3>Բուժական Նշանակությունը</h3>
                <p>
                  Բուժման համար հիմնականում օգտագործում են բույսի արմատը, որը բահով կամ քլունգով հանում են գարնան կամ աշնան ամիսներին, մաքուր լվանում ջրով, կլորաձև կտրատում և շարում թելին, չորացնում քամահարվող հով տեղում՝ կախված վիճակում։ Արմատը ունի դառը համ և թարմ հացի բույր։ Լոշտակը որպես դեղաբույս դեռ շատ վաղուց է հայտնի եղել մարդկությանը։ Արմատը օգտագործվում է որպես ցավամոքիչ, արյունահոսությունը դադարեցնող, լուծողական և միզամուղ միջոց։ Ավիցեննայի կողմից լոշտակի արմատի և նվիկի հյութերը իրար խառնած օգտագործվել են կաթիլների ձևով՝ ականջի բորբոքական պրոցեսների, իսկ խմելու ձևով՝ բրոնխիալ ասթմայի ժամանակ։Թարմ  արմատը կտրում են կլորաձև ու քսում մարմնի ցավոտ մասին, հատկապես կոնքի և ոտքերի մկաններին, նստաներվի և բորբոքված հոդերի հատվածներին։ Կանայք թարմ արմատը քսում են դեմքերին՝ մաշկին թարմություն տալու նպատակով։ Մեծ տարածում է ունեցել բուժման նպատակով արմատի հյութը հանելը։ Այդ նպատակով բաց են արել արմատի գլխամասը, դանակով արել թեյի գդալի մեծության փոսիկ։ Մեկ օրից հետո այդ փոսիկում հավաքվել է արմատի հյութը։ Հիվանդը ամեն առավոտ խմել է այդ հյութը։ Եթե առաջացել է փորլուծություն, ապա խմել են 2-3 օրը մեկ անգամ։ Լոշտակի փոշին ստանալու համար հեռացրել են նրա կեղևը և փչացած մասերը, ապա մանր կտրատելով լավ չորացրել են արևի տակ ու սուրճի նման մանր աղացել։ Փոշին ընդունել են տարբեր բնույթի ուռուցքների ժամանակ։ Դեղաբույսից պատրաստել են նաև սպեղանի վերքերի և չարորակ խոցերի բուժման համար։ Լոշտակի մասին իր խոսքն է ասել Ամիրդովլաթը։ «Ֆաշարա» կամ «Ֆաշարասին» անվան տակ մեծ բժշկապետը այն օգտագործել է կրծքային հիվանդությունների, ընկնավորության, ոսկրային թուլության, հազի, երիկամային մի շարք հիվանդությունների ժամանակ։ Դեղաբույսը դաշտանամուղ է և վիժեցնող։ Ամիրդովլաթը նշում է, որ լոշտակը օգնում է անդամալույծին, հյութով լվանալով գլուխը՝ մազերը չեն թափվի, այրելով՝ ծուխը օգնում է ասթմայով հիվանդին, տերևը ավելացնում է կաթը, թզով ընդունելուց՝ կառաջացնի լուծ, բացում է մեզը և դաշտանը, արգանդի մեջ սպանում պտղին, հյութը քսելով, օգնում է հետանցքի ցավին, քամուկը վերացնում է աղիների նիքը, մաքրում և թարմացնում է մաշկը, վերացնում թարախաբշտիկները, օգնում մատնաշնչին։ Նոր դուրս եկած ընձյուղները, եթե եփեն և ուտեն, կօգնի միզակապության դեպքում, առաջ կբերի լուծ։ Արմատից պատրաստված սպեղանին օգնում է ոսկրի կոտրվածքին, իսկ արմատահյութը ներքին ընդունման ձևով դրական է ազդում գլխացավերի, փայծաղի ուռուցքների և օձահարության դեպքերում։ Արմատահյութը խմելիս լուծում է խուխը, ավելացնում կաթը, իսկ որոշ դեպքերում տալիս նաև փսխում։ Ծեծված պտուղները արտաքին ձևով օգնում են մաշկի խոցերին և էկզեմային։Արմատափոշին վարդաջրի հետ խառնած դեմքին քսելիս պայծառեցնում է դեմքի գույնը։ Ուսագոտու ցավերի ժամանակ կանաչ զանգվածը ծեծում են և դնում ցավող մասին։ Նույնը եփելով քացախի հետ, օգտագործում են կարմիր քամին բուժելու համար։ Ոգեթուրմը իջեցնում է արյան Ճնշումը։ Կ․ գաբիկյանի տվյալներով, բույսի արմատը, բացի խոցի և վերքերի սպեղանի լինելուց, բուժում է լնդախտը, քթի հավել միսը, ատամնացավը, երեսի ցանավորումը, արգանդից դուրս բերում մահացած պտուղը,անջատում ընկերքը, կտրում փայծաղի ցավը, վերացնում գլխի թեփը։ Պարզված է, որ բույսի գերդոզավորումից առաջ է գալիս փսխում, որովայնի ուժեղ ցավեր, ցնցումներ, անդամալուծություն, երիկամների սուր բորբոքում։ Ա․Պ․ Պոպովի տվյալներով, արմատահյութը, ներքին ընդունման ձևով, օգտակար է սակավ դաշտանի, պլևրիտների, տարբեր բնույթի արյունահոսությունների և փորկապության ժամանակ, իսկ արտաքին կիրառման ձևով՝ որպես ցավ հանգստացնող և վարատող, ծեծած արմատը օգտակար է թարախապալարների բուժման, նևրալգիաների, հոդերի այտուցների և գլխի գոնջության ժամանակ։ Վարատող հատկությամբ է օժտված նաև թարմ արմատի ոգեթուրմը։ Հոմեոպաթիայում լոշտակը մեծ չափերով օգտագործվում է բրոնխիտների, պլևրիտների, թոքաբորբերի և դիֆթերիայի ժամանակ։ Արմատը օֆիցինալ է Պորտուգալիայում, ԱՄՆ-ում և Վենեսուելայում՝ որպես լուծողական, միզամուղ և տեղական գրգռիչ միջոց և համարվում են հերոտիկ բույս։ Ա.Ա  Թորոսյանի տվյալներով լոշտակի արմատի եփուկը, ներքին ընդունմանձևով, լավացնում է ախորժակը, բարորակ ներգործում խրոնիկական թերսեկրետոր գաստրիտների ընթացքի վրա, առաջ բերելով ստամոքսի սեկրետոր և շարժիչ ֆունկցիաների դրդում։
                </p>
                <h3>Կիրառման եղանակները</h3>
                <p>
                  Արմատից եփուկ պատրաստելու համար 20գ կտրատված չոր հումքը եռացնում են 30 րոպե 200մլ ջրում, քամում և ըմպում 1-ական ճաշի գդալ, օրական 3 անգամ՝ ուտելուց հետո։ Արմատից ջրաթուրմ պատրաստելու համար 1/2  գդալ արմատափոշին 2 ժամ թրմում են 2 բաժակ եռման ջրում և ընդունում 2 օրվա ընթացքում։ Ոգեթուրմ պատրաստելու համար 1 մաս արմատափոշին խառնում են 30 մաս 70 աստիճանի սպիրտի հետ, հաճախակի խառնելով, թողնում 2-3 օր, ապա քամում մառլյայով և ընդունում ջրով, 15-20 կաթիլ, օրական 3 անգամ՝ ուտելուց հետո։ Արմատափոշուց քսուք պատրաստելու համար 1 մաս հումքը խառնում են 4 մաս վազելինի կամ կովի կարագի հետ կամ 1 թեյի գդալ արմատափոշին խառնում են 100մլ արևածաղկի յուղի հետ։ Ա.Ա Թորոսյանի եղանակով քսուք պատրաստելու համար վերցնում են 20գ արմատափոշին, խառնում 40մլ ջրին, այնուհետև լավ խառնելով ավելացնում վազելին (40գ) լանոլին (20գ)․ ստացվում է համասեռ դեղնադարչնագույն զանգված։ Քանի որ դեղաբույսը թունավոր է, խորհուրդ չի տրվում օգտագործել առանց բժշկի նշանակման։
                </p>
                <h3>Այլ օգտակար հատկանիշներ</h3>
                <p class="no-border">
                  Բույսը նեկտարատու է։ Նրանից ստացված եթերայուղը ունի մանրէասպան հատկություն։ Պտուղներից ստացվում է կարմիր ներկ։ Արմատի ջրիկ մզվածքը ոչնչացնում է միջատներին։ Բույսի վերգետնյա մասով թունավորվում են ձիերն ու ոչխարները, պտուղներով՝ թռչունները, իսկ արմատով՝ խոզերը։
                </p>
            </div>
        </div>
        <div class="sidebar">
            <img src="img/լոշտակ.png" alt="լոշտակ">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
