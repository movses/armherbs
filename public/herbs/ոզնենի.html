<!DOCTYPE html>
<html>
<head>
    <meta charset="utf-8"/>
    <meta name="viewport" content="width=device-width, initial-scale=1.0">
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>ՈԶՆԵՆԻ ԿԼՈՐԱԳԼՈՒԽ</h1>
                <h4>Հայկական տարանունները</h4>
                  <p>
                    թոփոճիկ, թոփ-փուշ, հզնենի, ոզնագլխիկ, ոզնածաղիկ, ոզնիկ, փշակն, փուշ խնձոր, փուշ ծաղիկ, քաղցր փուշ
                  </p>
                <h3>Դեղաբույսի Նկարագրությունը</h3>
                <p>
                  Աստղածաղկավորների կամ բարդածաղկավորների ընտանիքին պատկանող, մինչև 1,5 մ բարձրության, հաստ, առանցքային արմատով խոտաբույս է։ Ունի ակոսավոր, սպիտակ, գեղձային ցողուն, փետրաձև, եզրերը փշաատամնավոր տերևներ։ Ծաղկաբույլերը զամբյուղներ են՝ ամպագույն կամ մոխրագույն երանգով։ Բույսը ծաղկում է ամբողջ ամռանը, պտուղները հասունանում են օգոստոս-սեպտեմբեր ամիսներին։ Պտղակալում է կանոնավոր, ձմեռում՝ լավ, բազմանում է սերմերով, երբեմն էլ՝ արմատամերձ ելունդներով։ Որպես մոլախոտ հանդիպում է մեր հանրապետության բոլոր գոտիներում, բացառությամբ ցածրադիր գոտու։ Աճում է աղբուտներում, ճամփեզրերին, տնամերձ հողամասերում, խամահողերում, լեռնալանջերին, արոտավայրերում և այլուր, հաճախ տալով ոչ ընդարձակ բուսուտներ։ Մեր հանրապետությունում աճում է 10 տեսակ, որոնցից շատերն ունեն որոշակի բուժական նշանակություն։ Էխինոպսը ծագել է հունական էխինոս բառից, որը նշանակում է ոզնակերպ, իսկ սֆերոցեֆալուս նշանակում է գնդագլխիկ, ելնելով այն բանից, որ բույսի պտղագլխիկները գնդաձև են։
                </p>
                <h3>Քիմիական Բաղադրությունը</h3>
                <p>
                  Սերմերը պարունակում են մինչև 1,5-2 % ալկալոիդ էխինոպսին, ինչպես նաև 25-27% ճարպայուղ։ Ոզնենու մյուս մասերում հայտնաբերված է նաև մինչև 110 մգ % C վիտամին։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են միայն սերմերը՝ առանց փուփուլիկների։ Լրիվ հասունացած ոզնագլխիկները հավաքելուց հետո չորացնում են տանիքում կամ վառարանի մեջ, հետո փշրելով, հեռացնում են փուփուլիկները, թողնելով միայն սերմիկները։ Ոզնենին ժողովրդական բժշկության մեջ կիրառման մեծ պատմությու չունի, իսկ գիտական բժշկությանը տալիս է հիմնավորած տվյալներ։ Չինական բժշկության մեջ կիրառվում է ոզնենու մի տեսակը՝ որպես հեմոստատիկ, իսկ արտաքին՝ մաշկային որոշ հիվանդություններ բուժելու նպատակով։ Որոշ ազգերի ժողովրդական բժշկության մեջ ամբողջ դեղաբույսը օգտագործվել է գլխացավերի և մաշկային որոշ հիվանդությունների դեպքում, ինչպես նաև որպես միզամուղ և քրտնամուղ միջոց։ Ա․ Դ․ Տուրովայի և համահեղինակների փորձնական աշխատանքները լայն ուղի բացեցին դեղաբույսի գիտական արժեքավորման գործում։ Հեղինակների տվյալներով, դեղաբույսից ստացված էխինոպսին ալկալոիդը, նիտրատային և սուլֆատային աղերի ձևով, օժտված է ստրիխնինային կամ բրուցինային ներգործությամբ։ Դեղորայքի փոքր դոզաները մտցնելով գորտի ավշապարկ, նկատվել է կենդանու ընդհանուր գրգռվածություն, իսկ մեծ դոզաներից սկզբում ուժեղացել է այդ գրգռվածությունը, իսկ հետո փոխարինվել ցնցումներով և արգելակումով։ Նման վիճակ նկատվել է նաև սպիտակ մկների և կատուների մոտ։ 1957 թվականից էխինոպսինը, նիտրատային աղի ձևով, օֆիցինալ է մեր երկրում։ Ն․ Պ․ Դորնիկովան, ներարկման կամ ներքին ընդունման ձևով, էխինոպսինը օգտագործել է հիպոտոնիկ հիվանդությամբ տառապող անձանց մոտ։ Դեղորայքի միանվագ ներարկման պայմաններում  նկատվել է օսցիլյատոր ինդեքսի մեծացում, մի հանգամանք, որը վկայում է անոթների պատի տոնուսի ճկունության բարձրացման մասին։ Էխինոպսինի կիրառումից դրական արդյունք է արձանագրվել նաև նյարդային հիվանդությունների կլինիկայում։ Այսպես, գոտկասրբային ռադիկուլիտների և նրբոլոքային նյարդի ախտահարումների ժամանակ հիվանդների մի մասը ստացել է միայն էխինոպսին, իսկ մյուս մասը՝ հանրահայտ ընդհանուր միջոցներ։ Պարզվել է, որ էխինոպսինից նկատվում են ավելի շատ և ավելի շուտ առողջացման դեպքեր։ Դեղամիջոցի կիրառումից հուսալի տվյալներ ստացվել են նաև կողմնային ատրոֆիկ սկլերոզով, պոլիոմիելիտային անդամալուծությամբ, ցրված սկլերոզով,  բորբոքական պրոցեսի հետ կապված՝ դիմանյարդի պարեզով և տեսանյարդի ատրոֆիայով տառապող բազմաթիվ հիվանդների մոտ (Գուբինա Գ․ Պ․, Յալկելևիչ Տ․ Յա․ )։ Դեղորայքն արդունավետ է ներգործել նոր սկսվող պրոցեսի վրա․ ուշացած դեպքերում նկատվել է ավելի թույլ արդյունք։ Էխինոպսինը բարձրացնում է ողնուղեղի ռեֆլեկտոր գրգռվածությունը, տոնուսավորում կմախքային մկանները, առաջ բերում օրգանիզմի ընդհանուր ուժերի ակտիվացում։ Այն լայնորեն կիրառվում է կլինիկայում՝ կենտրոնական և ծայրամասային նյարդերի ախտահարումների (պարեզ, կաթված, պլեքսիտ, ռադիկուլիտ, մկանային ատրոֆիա և այլն), միոպաթիայի, ասթենիկ վիճակի, ռադիոակտիվ ճառագայթումից առաջ եկած հիպոտոնիայի ժամանակ և այլն (Մ․ Դ․ Մաշկովսկի)։ Ըստ որում պատրաստուկի փոքր դոզաները բարձրացնում, իսկ մեծ դոզաներն իջեցնում են արյան ճնշումը։ Ն․ Գ․ Կովալևան դեղաբույսի պտուղներն օգտագործում է որպես կարդիոտոնիկ միջոց՝ աթերոսկլերոզի և հիպերտոնիկ հիվանդության ժամանակ։ Մեր կողմից էխինոպսինը, ենթամաշկային ներարկման ձևով, օգտագործվել է նեյրոցիրկուլյատոր դիստոնիայի հիպոտոնիկ ձևով տառապող հիվանդների մոտ։ Բուժման կուրսը (որը տևել է 4 շաբաթ) ավարտելուց հետո հիվանդների 88%-ի մոտ նկատվել է զարկերակային արյան ճնշման նորմալացում, գլխացավերի, գլխապտույտի, ականջների խշշոցի, աչքերի մթագնման և սրտի շրջանի անախորժ զգացողությունների մեղմացում կամ լրիվ վերացում։ Ուշագրավ է եղել այն հանգամանքը, որ վերացել են ակրոպարեսթեզիայի և ընդհանուր ապատիայի երևույթները, իսկ ոմանց մոտ բարձրացել է մինչև այդ ընկճված մերձավորության հակումը։ լեկտրասրտագրությամբ արձանագրվել է հիվանդների սրտի բիոպոտենցիալների և սնուցականության լավացում։
                </p>
                <h3>Կիրառման եղանակները</h3>
                <p>
                  Դեղաբույսը թարմ վիճակում հիմնականում չի կրառվում։ Էխինոպսինը բաց է թողնվում դեղատներում ամպուլաներով և սրվակներով։ 0,4%  էխինոպսին նիտրատի լուծույթը 1 մլ դոզայով օգտագործվում է ենթամաշկային, իսկ սրվակներով բաց է թողնվում 20 մլ 1 տոկոսանոց լուծույթի ձևով, որը ընդունում են 10-ական կաթիլ՝ օրական 2-3 անգամ։
                </p>
                <h3>Այլ օգտակար հատկանիշներ</h3>
                <p class="no-border">
                  Որոշ տեղերում ոզնենին, մշակովի կանկարի (արտիշոկի) նման, օգտագործում են կերակուրների մեջ, իսկ սերմերը ուտում են հում վիճակում։ Որպես դեկորատիվ այն աճեցնում են զբոսայգիներում և պուրակներում։ Ծաղիկներն արտադրում են 60-75% շաքարայնությամբ նեկտար։
                </p>
            </div>
        </div>
        <div class="sidebar">
            <img src="img/ոզնենի.png" alt="ոզնենի">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
