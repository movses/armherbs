<!DOCTYPE html>
<html>
<head>
    <meta charset="utf-8"/>
    <title>Հայաստանի Դեղաբույսերը</title>
    <link href="herbs/style.css" rel="stylesheet" />
</head>
<body>

<div class="wrapper">
    <div class="main">
        <div class="container">
            <div class="content">
                <h1>Մոշենի</h1>
                <h4>Հայկական տարանունները</h4>
                  <p>
                    մոշա, մոշավայրի, մոշի, մորեմուկ
                  </p>
                <h3>Դեղաբույսի Նկարագրությունը</h3>
                <p>
                  Վարդազգիների ընտանիքին պատկանող, մինչև 1,5 մ բարձրության, փշոտ թփաբույս է։ Ցողունները ծածկված են կեռ փշերով։ Տերևները բարդ են։ Ունի 5-ական պսակաթերթիկներից բաղկացած սպիտակ ծաղիկներ։ Պտուղը վառ կարմիր է, հասունանալիս՝ սև կամ թխակապույտ։ Ծաղկում է ամբողջ ամռան ընթացքում, իսկ պտուղները հասունանում են օգոստոսից։ Բազմանում է սերմերով և ընձյուղներով։ Աճում է անտառներում, ձորեզրերին, քարալանջերին, ճամփեզրերին, թփուտներում, մշակովի ձևով՝ նաև այգիներում, հաճախ տալով զանգվածային բուսուտներ (մոշուտներ)։ Մեր հանրապետությունում կան մոշենու տասնյակ տեսակներ, որոնք բոլորն էլ ունեն թե սննդային, և թե բուժական նշանակություն, հիմնականում՝ Կապանի, Գորիսի, Իջևանի, Մեղրու, Նոյեմբերյանի, Շամշադինի, Թումանյանի և այլ շրջաններում։ Բույսը պտղակալում է կանոնավոր, բավականաչափ լուսասեր է, վատ է տանում ցուրտը։ Ռուբուսը լատիներեն ռուբեռ բառից է, որը նշանակում է կարմիր, ելնելով այն բանից, որ բույսի պտուղները նաև կարմիր են։'
                </p>
                <h3>Քիմիական Բաղադրությունը</h3>
                <p>
                  Պտուղները պարունակում են սպիտներ, մինչև 7․5% շաքար, ֆլավոնոիդներ, դաբաղանյութեր, ֆիլլոխինոն, պեկտինային նյութեր, ազատ կիտրոնաթթու, վիտամիններից` B1, B2, PP, C, E, կարոտին, քիմիական տարրերից՝ նատրիում, կալիում, կալցիում, մագնեզիում, ֆոսֆոր, երկաթ, մանգան, պղինձ։ Տերևներում հայտանբերվել են դաբաղանյութեր, խնձորաթթու, թրթնջկաթթու և կաթնաթթու, սերմերում՝ մինչև 13% ճարպայուղ։
                </p>
                <h3>Բուժական Նշանակությունը</h3>
                <p>
                  Բուժման նպատակով օգտագործում են դեղաբույսի տերևները, պտուղները, որոշ դեպքերում նաև արմատն ու ծաղիկները։ Հավաքում են մատղաշ տերևները՝ բույսի ծաղկելուց անմիջապես առաջ, չորացնում ստվերի տակ։ Պտուղները հավաքում են լրիվ հասունանալուց հետո, չորացնում արևի տակ կամ վառարանում։ Որպես դեղաբույս մոշենին ունի հին պատմություն։ Դեռևս առաջի դարում մեր թվարկությունից առաջ Դիոսկորիդը բույսի տերևների և արմատի եփուկն օգտագործել է լուծի, լնդերի, կոկորդի և մաշկային հիվանդությունների ժամանակ, ինչպես ներքին ընդունման, այնպես էլ ողողումների և թրջոցների ձևով։ Առաջին համաշխարհային պատերազմի ժամանակ հատուկ հավաքել են մոշենու տերևները (որոնք ունեն մածող, կազդուրիչ և մարսողությունը կարգավորող հատկություններ) և օգտագործել զիինվորների դիզենտերիայի բուժման համար։ Ռուսական ժողովրդական բժշկության մեջ դեղաբույսի տերևները և պտուղները օգտագործվում են աղիների խրոնիկական բորբոքումների ժամանակ, իսկ պտուղները ճանաչվել են որպես քրտնամուղ և թեթև լուծողական միջոց։ Պարզված է, որ թերհաս պտուղներն օժտված են փորկապող, իսկ հասուն պտուղները՝ լուծող հատկություններով։ Պտուղներն ունեն մածող, հականեխիչ, վերքամոքող, հեմոստատիկ (արյունահոսությունը դադարեցնող) և քրտնամուղ հատկություններ։ Լուծերի ժամանակ երեխաներին մեծ մասամբ նշանակում են պտուղները, իսկ մեծահասակներին՝ տերևներն ու ծաղիկները։ Բուլղարիայում տերևների եփուկը հանրահայտ է մարսողության խանգարումների, գաստրիտների և ստամոքսային արյունահոսությունների ժամանակ։ Լեհաստանում պտուղներն օգտագործում են հոդացավերի, երիկամների և միզապարկի բորբոքումների, ինչպես նաև հազի ժամանակ։ Արտաքին ձևով, պտղահյութն օգտագործվում է վերքերը բուժելու նպատակով։ Գերմանիայում տերևաթուրմը լայնորեն օգտագործվում է լուծի, հազի, իսկ ողողման ձևով՝ բերանի խոռոչի բորբոքումների ժամանակ։ Ֆրանսիայում դեղաբույսի պատրաստուկները համարվում են որպես հեմոստատիկ, լուծը դադարեցնող և հակաբորբոքիչ միջոց։ ՈՒկրաինական ժողովրդական բժշկության մեջ մոշենու պատրաստուկները համարվում են որպես լուծը դադարեցնող, աղիների գալարակծկանքն ուժեղացնող և արյունը մաքրող միջոց։ Մ․Ա․Նոսալի տվյալներով, մոշենու տերևները կամ պտուղները, այլ միջոցների հետ զուգակցված, արդյունավետ ներգործում են անեմիայով, հիսթերայով, աթերոսկլերոզով, հիպերտոնիկ և այլ հիվանդություններով տառապող անձանց վրա։ Բուժման շնորհիվ նկատվել է կլիմաքսով տառապող կանանց քնի և ախորժակի լավացում, գլխի արյունալեցումների, մարմնի քորի և այլ հիվանդագին երևույթների վերացում։ Հայկական ժողովրդական բժշկության մեջ մոշենու՝ ինչպես պտուղներից, այնպես էլ տերևներից պատրաստված թեյը օգտագործում են ցրտառական հիվանդությունների ժամանակ՝ որպես քրտնամուղ և ջերմը իջեցնող միջոց։ Հայրենական ժողովրդական բժշկության մեջ տերևաեփուկն օգտագործում են խրոնիկական էնտերիտների, ողողման ձևով՝ անգինայի, ներլվացումների ձևով՝ կանացի մի շարք հիվանդությունների ժամանակ։ Դալար ճյուղների և տերևների եփուկը խմում են, նևրոզների, տարբեր ծագման հևոցների, ջրգողության, արմատաեփուկը՝ ներքին արյունահոսությունների և մարսողության խանգարումների ժամանակ։ Թարմ տերևները	 տրորված ձևով, դնում են որքինով ախտահարված մաշկի, հնացած խոցերի և վերքերի վրա։ Ն․Գ․Կովալևայի տվյալներով, դալար ընձյուղները՝ տերևներով, որպես մածող և հակաբորբոքիչ միջոց, եփուկի ձևով, դրականապես են ազդում սննդային տոքսիկոինֆեկցիաների, դիզենտերիայի և խոցային հիվանդության վրա։ Կան տվյալներ մոշենու պտուղների հիպոգլիկեմիկ հատկության մասին։ Սակայն, դեղաբույսը մեզ մոտ գիտական բժշկության մեջ չի կիրառվում։ Թարմ մոշահյութը, 100-ական գրամ, ամեն առավոտ, նախաճաշից հետո 1ամիս տևողությամբ օգտագործվել է ասթետիկ սինդրոմով և հիպոտոնիայով տառապող հիվանդների մոտ։ Բուժման կուրսն ավարտելուց հետո զգալի չափով բարձրացել է հիվանդների զարկերակային արյան ճնշումը, մեղմացել կամ վերացել են գլխացավերը, գլխապտույտը, շուտ հոգնածությունը, քնկոտությունը, սրտխփոցները։ Նման հիվանդներին  առաջարկվում է ձմռան ամիսներին պարբերաբար մոշի կոնսերվացրած պտղահյութ կամ մուրաբա։
                </p>
                <h3>Կիրառման եղանակները</h3>
                <p>
                  Տերևներից ջրաթուրմ պատրաստելու համար 4 թեյի գդալ հումքը 4 ժամ թրմում են 2 բաժակ եռման ջրում, ապա ըմպում 1/2 բաժակ՝ օրական 3-4 անգամ, ուտելուց առաջ։ Կրկնակի դոզայով այս թուրմը օգտագործվում է կոկորդի և բերանի խոռոչի ողողումների համար, կամ 50 գ տերևը 1ժամ թրմում են 1 լ եռման ջրում, ապա օգտագործում թրջոցալաթերի ձևով՝ էկզեմայի և մաշկային սուր բորբոքումների ժամանակ։ Տերևներից եփուկ պատրաստելու համար 1/10-ի հարաբերությամբ հումքը եռացնում են ջրում 30 րոպե, ապա ըմպում 1-ական ճաշի գդալ, օրական 3-4 անգամ՝ արյունախխումների, լուծի և ստամոքսային արյունահոսությունների ժամանակ։ Կրկնակի դոզայով այս եփուկն օգտագործվում է կոկորդի ողողումների և թրջոցալաթերի ձևով՝ էկզեմայի ժամանակ։ Տերևներից քրտնամուղ  թեյ պատրաստելու համար ֆերմենտացման նպատակով թարմ հումքը 3-4 օր թողնում ենք փակ ամանում, հետո չորացնում բացօթյա, մինչև գորշանալը ու օգտագործում թեյի ձևով; Մոշենու թեյն ունի հաճելի համ ու հոտ և ինչ-որ չափով հիշեցնում է չինական թեյը։ Պտուղները օգտագործում են թարմ, չորացրած և ոգեթուրմի ձևով։ Չոր պտուղները փշրում են, խառնում շաքարի հետ և տալիս են լուծող երեխաներին 1/2 թեյի գդալ՝ օրական 3 անգամ։ Պտուղների ոգեթուրմը պատրաստում են սովորական օղիով՝ 1։10-ի հարաբերությամբ։ Այն ըմպում են 50-ական մլ, օրական 2-3 անգամ՝ ցրտառակն հիվանդությունների և բարձր ջերմության դեպքում։ Պտուղներից  օշարակ պատրաստելու համար վերցնում են 200 գ շաքար, 100 գ թարմ պտուղ և 500 մլ ջրում եփում են մինչև թանձրացման աստիճան։ Այն ընդունում են օրական 3-4 ճաշի գդալ՝ դիզենտերիայի ժամանակ։ Արմատից ջրաթուրմ պատրաստելու համար15 գ չոր, մանրացրած հումքը 2 ժամ թրմում են 300 մլ եռման ջրում, ապա ըմպում որպես միզամուղ, 1-ական ճաշի գդալ՝ ամեն 2 ժամը մեկ անգամ։ Արմատից եփուկ պատրաստելու համար 100 գ լավ մանրացրած հումքը 500 մլ ջրում եփում են այնքան մինչև կիսվելը, ապա քամում ու ավելացնում նույն քանակությամբ հին, կարմիր գինի։ Այն ըմպում են 1-ական ճաշի գդալ՝ օրական 3 անգամ, արյունահոսությունների և մարսողության խանգարումների ժամանակ։ Արմատից եփուկ պատրաստում են նաև 1։20-ի հարաբերությամբ և որպես միզամուղ՝ ըմպում վերոհիշյալ ձևով։ Պտուղները ուտում են թարմ և չորացրած, օգտագործում նաև թեյի մեջ կլիմակտերիկ նևրոզների ժամանակ։ Քրտնամուղ թեյի համար վերցնում են 20-ական գրամ մոշենու տերև, սրոհունդ, երիցուկի, թանթրվենու և լորենու ծաղիկներ։ Այս խառնուրդից 1ճաշի գդալ 1 ժամ թրմում են 1 բաժակ եռման ջրում և ըմպում միանվագ։ Անեմիաների բուժման համար Մ․ Ա․ Նասոլը վերցնում է 3 ճաշի գդալ սրոհունդ, 2 ճաշի գդալ խուլ եղինջի ծաղիկներ և 2 ճաշի գդալ մոշենու տերևներ, ավելացնում 3 բաժակ եռման ջուր, թրմում 3 ժամ, ապա տալիս ըմպելու 1-ական բաժակ՝ օրը 3 անգամ։ Նյարդային և հիսթերիկ վիճակների ժամանակ նույն հեղինակը վերցնում է 20 գ հոտավետ գետնաստղ, 25 գ մոշենու տերևներ, 10 գ ուրց, 20 գ սրտախոտ, 15 գ չորածաղիկ։ Այս խառնուրդից 1 ճաշի գդալ 1 բաժակ եռման ջրում 30 րոպե թրմելուց հոտո տալիս են ըմպելու միանվագ։ Սակավ դաշտանի դեպքում ուրցը փոխարինում է 10 գ ալոճենու ծաղիկներով, իսկ աթերոսկլերոզի և հիպերտոնիկ հիվանդության դեպքերում՝ վերջինիս ավելացնում 15 գ մղամուճ և նշանակում հիվանդներին։
                </p>
                <h3>Այլ օգտակար հատկանիշներ</h3>
                <p class="no-border">
                  Մոշենու պտուղներից պատրաստում են մուրաբա, կարկանդակի խորիզ,օշարակ, թրմօղի, գինի, զովացնող խմիչքներ, ժելե, պաստեղ, կոմպոտ, մրգահյութ և այլն։ Թարմ պտուղները ազնվամորու նման, հագեցնում են ծարավը։ Ծաղիկները արտադրում են առատ նեկտար։ Ստացվող մեղրը թափանցիկ է, բնորոշ հաճելի համով և հոտով։
                </p>
            </div>
        </div>
        <div class="sidebar">
            <img src="img/մոշենի.png">
        </div>
    </div>
</div>
<footer>
    <ul>
      <li class="border_none"><a href="/">HOME</a></li>
      <li><a href="/terminology">ՏԵՐՄԻՆՆԵՐ</a></li>
      <li><a href="/literature">Գրականություն</a></li>
      <li><a href="/contact">Հետադարձ Կապ</a></li>
    </ul>
</footer>
</body>
</html>
